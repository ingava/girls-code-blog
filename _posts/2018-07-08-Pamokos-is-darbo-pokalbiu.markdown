---
layout: post
comments: true
title: Pamokos iš 6 pokalbių dėl darbo
excerpt_separator: <!--more-->
---

Prieš keletą mėnesių ėmiausi nelabai intensyvių naujo darbo paieškų. Gal tai ir nustebins, nes juk dar visai neseniai rašiau ir susitikime kalbėjau
apie tai, kaip sekasi dirbti per atstumą. Tačiau jau kuris laikas jaučiau, jog visgi noriu grįžti į įmonę Vilniuje, turėti kolegas šalia, iš kurių
galėčiau toliau mokytis ir tobulėti. Mano darbo paieškos truko apie du mėnesius, sudalyvavau 6 darbo pokalbiuose, iš kurių išsinešiau keletą pamokų
ir pastebėjimų.

<!--more-->

Pamenu, prieš pradedant dirbti per atstumą, sau pasižadėjau, kad tai bus ilgalaikis darbas, nes darbo paieškos ir keitimas yra varginantis ir stresą
keliantis dalykas. Tačiau paskutinius keletą mėnesių gaudavau mažai užduočių, jaučiausi visiškai pametusi motyvaciją kažką apskritai daryti, o
kur kas labiau patyręs kolega nebuvo linkęs dalintis patirtimi.

Tokia terpė nebuvo palanki mano tobulėjimui, o tai ir yra man svarbiausia šiuo metu. Mokytis sparčiai ir mokytis reikalingų dalykų. Tad pradėjau
dairytis "naujų galimybių", kaip kad mėgsta rašyti agentai LinkedIne. Išbandžiusi darbą per atstumą nusprendžiau, jog visgi šiuo metu tai ne man,
todėl visi siūlomi variantai darbui per atstumą buvo atmesti.

Beje, jau ne pirmą kartą miniu, jog daugiausia pasiūlymų bent jau IT specialistai gauna per LinkedIną, todėl jei dar neturite gerai užsipildę
savo profilio, eikit ir tai padarykit. [Čia rasi mano rašytus patarimus]({% post_url 2017-03-13-Kaip-pasidaryti-gera-linkedin-profili %}),
 kaip tinkamai aprašyti LinkedIno profilį.

Taigi, apie pamokas. Didžiausia pamoka yra tai, jog ir rinkoje geidžiamiems specialistams nėra lengva rasti gerą darbą, net jau ir turint darbo
patirties. Mano du svarbiausi kriterijai naujam darbui - gera įmonė ir naujos, patrauklios technologijos - atfiltravo daug variantų. Be to, dar gana nedidelė 1,5 metų darbo
patirtis taip pat eliminavo mano kandidatūrą iš didelės dalies pozicijų.

### 1. Techniniai pokalbiai
Dažniausiai techninė dalis susideda arba iš namų darbo užduoties ir jos aptarimo pokalbio metu, arba gilaus techninio pokalbio ir/ar
užduoties atlikimo vietoje. Abu variantai yra palankūs tiek įmonei, tiek kandidatui, tačiau jie reikalauja daug pastangų iš abiejų pusių.
Užduoties programavimas vietoje kelia daugiau streso, tačiau tai užima mažiau laiko. Visgi tai nėra universali taisyklė, kadangi teko dalyvauti pokalbyje, kuriame apie mano techninius
įgūdžius buvo sprendžiama iš vieno ant popieriaus parašyto algoritmo.

Nemanau, jog tai yra geras požiūris, todėl netgi džiaugiausi, jog mano sukeverzotas algoritmas nepasirodė labai gudrus - į tolesnę atranką
nepraėjau.

Dar pora patarimų prie šios dalies. Jei tikrai nežinai atsakymo į kažkokį klausimą, nebijok tai ir pasakyti. Tikrai buvo tokių
atvejų, kai aš sakiau, jog su tuo nėra tekę susidurti, todėl atsakymo nežinau. Geriau pasakyti "nežinau", nei visišką nesąmonę.

Taip pat patarčiau nebijoti pokalbio metu garsiai mąstyti ir konsultuotis su pašnekovais, o nežinant atsakymo į klausimą, paklausti, koks jis.
Tokiu būdu dar ir sužinosi ką nors naujo. O konsultavimasis ir problemos svarstymas garsiai atskleis tavo mąstymo eigą, kurią būtų galima
pakreipti teisinga linkme.

Pavyzdžiui, tau reikia parašyti algoritmą kokiam nors veiksmui atlikti. Tad jei tiksliai nežinai, nuo ko pradėti, gali sakyti, jog pirmiausia
darytum šitaip, bet nesi tikra, kaip išfiltruoti masyvą (ar atlikti kitą veiksmą). Paprašyk, kad pasufleruotų, tai nėra blogai, netgi priešingai -
rodo tavo polinkį į bendradarbiavimą ir komandinio darbo įgūdžius.

### 2. Didelė korporacija ne visada turi tvarkingus procesus
Aukščiau minėta patirtis su vienu algoritmu įvyko didelėje korporacijoje, kurioje, manytum, naujų žmonių samdymo procesai yra tvarkingi
ir išdirbti. Tai buvo išties tam tikra prasme įdomus pokalbis, po kurio supratau, jog nenorėčiau tęsti tolesnio atrankos proceso, jei praeičiau.
Apsidžiaugiau sužinojusi, jog buvau įvertinta kaip neturinti pakankamai patirties, nes nereikėjo grumtis su dilema.

Tas pokalbis man įsiminė kaip keisčiausias. Aš atėjau į pokalbio kambarį, kuriame sėdėjo 4 vyrai. Visi jie buvo frontend programuotojai, tad
nelabai supratau, kad reikia 4 frontend programuotojų įvertinti mano techninius įgūdžius. Toliau viskas vystėsi dar keisčiau. Manęs buvo lietuviškai
paprašyta pakalbėti ką nors angliškai. Ši dalis rutuliojosi gana įdomiai - aš kalbu angliškai, o jie su manimi lietuviškai :D

Techninių klausimų manęs neklausė, o domėjosi mano nuomone apie tam tikras technologijas, o į mano išsakytą nuomonę buvo reaguojama gana priešiškai.
Galiausiai man buvo duota 10 minučių ant popieriaus lapo parašyti vieną algoritmą. Taip ir buvo įvertinti mano techniniai įgūdžiai.

Įdomi patirtis.

### 3. Go with your gut feeling
Jeigu kolegos pasirodė priešiški pokalbio metu, bandė tave kažkaip suvartyti, sukirsti, kažin, ar tai bus tau draugiška aplinka dirbti.
Todėl mano patarimas čia yra pasitikėti pirmu įspūdžiu. Jei pokalbis buvo nemalonus, kur garantija, jog ten bus malonu dirbti? Čia svarbus patarimas
ir įmonėms - draugiška pokalbio atmosfera padės kandidatui pilnai atskleisti savo žinias ir parodyti socialinius įgūdžius. Tad kam kelti
nereikalingą stresą? Na, nebent darbe nuolat tvyro stresas, ir tai būdas patikrinti, kaip kandidatas su juo tvarkosi. Bet ar kas nors
norėtų dirbti streso pilnoje aplinkoje?

Turėjau dar vieną šiek tiek komišką ir šiek tiek nemalonią patirtį. Sėdžiu pokalbio kambaryje, laukiu žmonių, vesiančių pašnekesį. Į kambarį įeina
žmogus, kažką sumurma, neprisistato ir pradeda kalbėti apie tai, kaip aš savo bloge neteisingai naudoju angliškus žodžius. Iš pradžių pagalvojau,
kad čia kažkoks nesusipratimas, kad tas asmuo čia nesusijęs :D

Po šios "įžangos" sekė tolesni klausimai, nesusiję su JavaScript. Tiesa, kai kurie iš jų man pačiai parodė, jog turėčiau sustiprinti savo bendrąsias
kompiuterių mokslo žinias. Bet iš esmės susidariau tokį įspūdį, kad nė už jokius pinigus nenorėčiau dirbti su tokiu žmogumi.

Todėl neverta savęs kažkaip įtikinti, kad galbūt taip atrodė tik pokalbio metu, gal dirbant viskas būtų geriau. Manau, jog rizika papulti į
prastą kolektyvą yra didelė, todėl gerai įvertink pirmuosius įspūdžius.

### 4. Tavo tikslas - išsiaiškinti, ar tu nori ten dirbti
Pokalbio tikslas nėra vien tik įmonei atsirinkti tinkamą kandidatą, bet ir kandidatui atsirinkti tinkamą įmonę. Tai mums, kandidatams, yra
ypač svarbu. Sakyčiau, tai mums yra svarbiausia pokalbio užduotis. Todėl per pokalbį reikia būti aktyviems, išsiklausinėti ne tik techninių
dalykų, bet ir įvertinti būsimus kolegas. Ar tai yra tie žmonės, kurie tau noriai padės, su kuriais bus smagu bendrauti kasdien, kurie be reikalo
nekels stresinių situacijų. Taip pat, ar jie turi pakankamai patirties, iš kurios tu galėsi mokytis?

### 5. Trial day yra tavo proga susipažinti su kodu ir kolegomis
Dabar įmonės dažnai prašo ateiti padirbėti vienai dienai, pamėginti kažką suprogramuoti jau pačioje kodo bazėje. Vėlgi, tai nėra lengvas dalykas
kandidatui, tačiau tai yra puiki proga patikrinti, ar tu norėsi dirbti su tokia kodo baze. Pirmą kartą prieš metus dalyvaudama bandymo dienoje
aš tikrai neįvertinau kodo bazės. Todėl po pusmečio keičiau darbą, nes supratau, kad nenoriu dirbti su tokiomis technologijomis.

Labai svarbu suprasti, kad bandymo dienos metu tavo būsimų kolegų didžiausias tikslas yra įvertinti, ar jie norėtų dirbti su tavimi. Sakyčiau,
tavo techniniai įgūdžiai yra labiau antraeilis dalykas šioje stadijoje. Ši atrankos dalis yra pamatyti, KAIP tu dirbti. Ar užstrigusi tu klausi
kolegų, ar bandai pati išsikapstyti.

Šioje vietoje turiu pasakyti, jog čia kažkaip reiktų atrasti aukso viduriuką. Manau, jog susidūrus su kokiu sunkumu, kandidatas pats turėtų mėginti
jį išspręsti, bet neturėtų ties tuo užstrigti. Mano taisyklė tokia - jei aš manau, kad aš galiu išspręsti problemą, aš prie jos pasėdžiu max iki
30 min, tačiau, jei matau, jog aš tikrai jos pati neišspręsiu, klausiu būsimų kolegų. Kartais netgi iš karto, nes jaučiu, jog turėčiau gerai
pažinoti kodo bazę, kad galėčiau išspręsti kokį sunkumą.

Ankstesnėje darbovietėje teko girdėti kolegų atsiliepimus apie kandidatų bandomąsias dienas. Neigiamai buvo įvertinti tokie
kandidatai, kurie prie vienos problemos sėdėjo praktiškai visą dieną, nieko neklausė kitų, todėl per visą dieną beveik nieko ir nepadarė.

Geriausi rezultatai ateina iš bendradarbiavimo ir protų sujungimo, o jei kandidatas nėra nusiteikęs tai daryti, jis nebus puikus komandos
žaidėjas.

Mano patarimas būtų bandymo dienos metu būti savimi, kiek įmanoma, stengtis susipažinti su būsimais kolegomis, įvertinti, ar norėtumei dirbti
toje komandoje, bei įvertinti pačią kodo bazę. Ar kodas pakankamai tvarkingas? Ar tau patinka naudojamos technologijos? Tai yra svarbiausi
tavo tikslai šioje stadijoje.

Štai mano svarbiausios pamokos iš darbo pokalbių patirties. Tau kaip kandidatui, svarbiausia įvertinti būsimus kolegas ir kodo bazę - tai yra
tavo tikslai. Nedaryk kompromisų nei viename iš jų, kadangi tie kompromisai gali reikšti darbo paieškas po kelių mėnesių.

![pokalbis dėl darbo](/assets/comics-job-interview.gif)

Labai norėčiau sužinoti apie jūsų patirtis pokalbiuose. Gal turite savo patarimų, norite man paprieštarauti ar papasakoti komiškų istorijų?
Rašykite tai komentaruose!



