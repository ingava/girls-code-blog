---
layout: post
comments: true
title:  Ką aš manau apie Free Code Camp
excerpt_separator: <!--more-->
---
Programavimo mokymosi puslapis "Free Code Camp" yra gana žinomas ir populiarus tarp naujokų. Visa programa jame yra nemokama, todėl kiekvienas
pradedantysis ir dar neapsisprendęs gali imti ir pamėginti. Tačiau nesu tikra, ar tai gera vieta visiškam naujokui.
<!--more-->

<a href="https://www.freecodecamp.com" target="_blank">Free Code Camp</a> įkūrė programuotojų-naujokų pasaulyje jau pagarsėjęs Quincy Larson, paskatintas
savo mokymosi patirties. Išties, labai rekomenduoju paskaityti jo <a href="https://medium.freecodecamp.com/a-cautionary-tale-of-learning-to-code-my-own-eddb24d9d5a7#.jcjvz6yc0">paties straipsnį</a>,
bet čia norėčiau pacituoti man įstrigusį Quincy pasisakymą:
> I was convinced that the seemingly normal programmers I ran into were actually sociopaths who had experienced, then repressed, the trauma of learning to code.

Perėjęs gana skausmingą mokymosi programuoti procesą, Quincy nusprendė įkurti platformą, kurioje sudarytas konkretus mokymosi planas. 
Visgi, svarbiausias principas yra tai, jog visi gali mokytis nemokamai. Platformą taip pat kuria ir palaiko savanoriai, už tai negaudami nė cento.

Mokymosi planas yra sudarytas iš dviejų pagrindinių dalių (plius neseniai pridėta dalis apie duomenų vizualizaciją) - front-end ir back-end,
kurias pabaigus - kiekviena užima daugiau nei 400 valandų - galima gauti atitinkamus sertifikatus. Programavimo kalba - JavaScript.

Tam, kad sąžiningai baigtum visą kursą, užtruktum ne mažiau nei 800-900 valandų, o gal ir daugiau. Todėl nenuostabu, kad bent jau šių metų pradžioje
dar nebuvo nei vieno, baigusio visas dalis ir gavusio visus sertifikatus. Quincy Larson teigia, jog mokiniai tiesiog per greitai gauna darbą, todėl
nespėja užbaigti kurso. 

Aš pati esu įveikus nemažą dalį front-end kurso, todėl norėčiau pasidalinti savo pastebėjimais. Pirmiausia, priežastys, kodėl man patinka Free Code Camp:

1. Itin aktyvi bendruomenė, kuri yra visada pasirengusi padėti surasti tą trūkstamą skliaustelį ar įveikti kitą sunkumą. Platforma turi ne tik
savo pokalbių kanalą, bet ir forumą. Mane visada nustebina tai, jog pokalbių kanale visuomet yra labiau patyrusių programuotojų, galinčių patarti ir dėl
sudėtingesnių JavaScript galvosūkių.

2. Jeigu išties labai užstringi ties algoritmu, gali pasižiūrėti į suflerį Free Code Camp Github paskyroje. Arba gali palyginti savo sprendimą
 su duotuoju (paprastai ten būna keli variantai pagal programavimo lygį). 

3. Kai neturi tos nuostabios idėjos, kaip programavimo pagalba išspręsti sudėtingą pasaulio problemą, visada gali daryti Free Code Camp projektus,
sudėliotus pagal atitinkamą programavimo lygį. Šiuos projektus darai nuo A iki Z, ir tavęs niekas nelaiko už rankos. Čia ir pamatau, kaip atrodo tikrasis programuotojos gyvenimas. Mano
geriausi draugai neabejotinai pasidaro Google, Stackoverflow ir Mozilla Developer Network. Gerai tai, jog savo kurtas programėles galėsiu įsidėti į 
darbų portfelį.

4. Galiausiai, gali padėti kitiems įveikti problemas, kurias jau tu išsprendei. Tai suteikia neapsakomai nuostabų jausmą, kad kažką jau moki.

Po šių liaupsių turiu pasakyti ir keletą Free Code Camp trūkumų, kuriuos reikia turėti omenyje, ypač pradedant mokytis:

1. Pats mokymas nėra labai geras ir išsamus. Būtent dėl detalesnių paaiškinimų trūkumo nerekomenduoju Free Code Camp kaip pagrindinio mokymosi 
šaltinio. Dažnai matysi tokius teiginius, kaip "įrašyk tą eilutę ten" ir pan. ir neįsivaizduosi, kam tai reikalinga. Kai praėjau HTML ir CSS
dalis ir susidūriau su JavaScript, turėjau eiti ieškoti alternatyvių kursų, kadangi visiškai nesupratau, ką darau.

2. Pavienių algoritmų rašymas nėra programavimas. Iki šiol nesuprantu, kodėl tiek daug dėmesio toje platformoje skiriama atskirų algoritmų rašymui.
Darydama realius projektus, kad ir nelabai sudėtingus, nei karto nesusidūriau su tokių algoritmų rašymu, todėl nemanau, kad jiems turėtų būti skiriama
tiek daug laiko ir jėgų. Taip, jų rašymas išties padeda "treniruoti" smegenis, kaip suskaidyti problemą į mažas dalis, kad būtų galima ją sėkmingai 
išspręsti. Visgi, rašydama algoritmus neišmoksi kurti vientisos programos ir rašyti tvarkingą ir įskaitomą kodą.
 
Visumoje, Free Code Camp yra labai sveikintina iniciatyva, leidžianti kiekvienam mokytis programavimo nemokamai. Tačiau bent jau man teko
griebtis ir mokamų alternatyvų tam, kad galėčiau įgyvendinti platformos projektus.

Dar neapsisprendžiau, ar sieksiu užbaigti front-end dalį. Būtų smagu turėti tą auksinės spalvos sertifikatą, kurį galėčiau išdidžiai pasikabinti
į kokį LinkedIn'ą. Kita vertus, programavimas nėra apie sertifikatus, o apie realius įgūdžius, tad gal geriau padaryti mažiau bet kokybiškesnius
projektus.

![Specialūs įgūdžiai](/assets/special_skills.jpg)

Būtų labai įdomu išgirsti apie tavo patirtį su Free Code Camp. Dalinkis komentaruose!