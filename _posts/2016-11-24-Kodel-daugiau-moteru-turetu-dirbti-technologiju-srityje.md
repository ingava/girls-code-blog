---
layout: post
comments: true
title:  "Kodėl daugiau moterų turėtų dirbti technologijų srityje: argumentai moterims"
excerpt_separator: <!--more-->
---
Praeitame straipsnyje kalbėjau apie tai, kodėl didesnis moterų programuotojų skaičius yra naudingas įmonėms. Dabar į šį klausimą pažvelgsiu iš kitos
pusės - kodėl tech sritis yra naudinga moterims.
<!--more-->

![Moterys ir karjera](/assets/women-and-career.jpg)

Tikriausiai nieko nenustebinsiu sakydama, jog vienas svarbiausių argumentų, kodėl moterys turėtų rinktis programavimą, yra finansinės ir karjeros
perspektyvos. Man sunku įsivaizduoti kitą sritį, kurioje būtum labiau geidžiama darbuotoja ir būtų užtikrintas atlyginimo augimas, atitinkantis
tavo įgūdžius.

Aš taip pat manau, ir čia jau labiau dėl asmeninių priežasčių, jog moterys privalo pasirūpinti savo finansiniu saugumu ir nepasikliauti savo
vyrais/partneriais dėl aprūpinimo. Visų pirma, mes niekada nežinome, kas jiems šaus į galvą, kai jiems bus 50 metų! Jei dar nesuprantate, ką
aš turiu omenyje, paskaitykite žurnalą "Žmonės". Gyvenime būna labai įvairių istorijų.

Be to, moterys, paprastai gaudamos mažesnius atlyginimus, nuo to kenčia ir sulaukusios pensijos, kadangi jų įnašai dirbant mažiau apmokamą atlyginimą
yra mažesni, todėl ir pensijos atitinkamai yra žemesnės. Taigi, gaudamos mažesnį atlygį, mes ne tik pasmerkiame save didesnei priklausomybei nuo
vyrų, bet taip pat rizikuojame gyventi skurdžiau sulaukusios senatvės. Visada reikia galvoti į priekį, kad ir 40 metų.

Kalbant apie karjeros perspektyvas, tai šis amžius tikriausiai yra aukso amžius programuotojams ir kitiems IT specialistams. Panašu, kad tai dar 
ilgai nesikeis. Pasirinkdamos tech sritį mes būsime užtikrintos, jog visuomet turėsime gerai apmokamą darbą. 

Jeigu jau pradėjote mokytis programuoti ir pasinėrėte į šį nuostabų pasaulį, pamatysite, jog jame yra daug galimybių nuolat mokytis naujų dalykų
ar keisti profilį. Iš testavimo galima pereiti į programavimą, iš front-endo į back-endą, iš puslapių kūrimo į mobiliųjų programų kūrimą. Garantuoju,
jog niekada neateis toks laikas, kai pasijusi jau viską išmokusi. 

IT taip pat yra viena lanksčiausių sričių, kadangi čia dažniausiai lanksčiai žiūrima ne tik į darbo valandas, bet ir darbo vietą. Manau, jog tai
ypač aktualu moterims, turinčioms vaikų, kuriuos reikia nuvesti į darželį, kurie serga arba su kuriais dar reikia būti namie. Dažnai įmonės
leidžia darbuotojams dirbti iš namų arba ateiti vėliau į darbą. Arba galima dirbti sau (*freelancinti*) ir dirbti tiek laiko, kiek tu gali šiuo
 gyvenimo etapu tam skirti.

Na, o jeigu visi šie argumentai tavęs dar neįtikino, štai paskutinis - intensyvus protinis darbas ženkliai mažina Alzheimerio ir kitų degeneracinių ligų riziką!

![Alzheimeris](/assets/alzheimers.jpg)