---
layout: post
comments: true
title:  Kaip netyčia didžiulę diskusiją sukėliau
excerpt_separator: <!--more-->
---
Ši istorija apie tai, kaip programavimo naujokė Facebook grupėje uždavė nekaltą klausimą, o gautas komentaras sukėlė didelį šurmulį bei išjudino
grupės merginas.
<!--more-->
 
Šiuo metu einu tokį kursą, kuriame mokoma <em>Test Driven Development</em> (TDD) principų. Buvau kažkiek girdėjusi, jog TDD principų Lietuvoje 
front-end programuotojai nelabai taiko. Tačiau kurso dėstytojas, dirbęs Google, kur ir išmoko programavimo pagal aukščiausius standartus, teigia, 
jog didžiosiose kompanijose TDD yra norma ir front-ende.

Beje, jei kam įdomu, mokausi iš puikaus mokytojo Gordon Zhu <a href="https://watchandcode.com/">Watch and Code</a> kurso (mokamoje dalyje prasideda TDD). 
 
Taigi, norėjau šitą dalyką truputį patyrinėti Lietuvos rinkoje, todėl uždaviau klausimą mano jau [anksčiau minėtoje]({% post_url 2016-10-04-Apie-lietuviska-macho-kultura-programavime %}){:target="_blank"} Facebook grupėje
<a href="https://www.facebook.com/groups/webas/" target="_blank">"Lietuvos webo profesionalai"</a>. Teiravausi, ar kas nors iš front-enderių taiko TDD principus darbe ir ką apie tai mano. 

Tai pirmiausia gal paršysiu apie atsakymus. Vieni patvirtino jau mano girdėtą informaciją, jog taip, TDD yra gerai, visi tą žino, bet mažai front-ende
taiko. Kiti teigė, jog darbe taiko TDD principus ir tai yra labai gera praktika. Nei vienas iš diskusijos dalyvių neneigė, jog TDD yra geras dalykas,
tik kai kurie manė, jog tai neturėtų būti naujokų mokymosi objektas. O kai kurie tvirtino, jog geriausia taip ir pradėti mokytis, nes nereikės mokytis iš naujo,
kai darbe bus reikalaujama rašyti testus.

Čia kaip ir visose kitose temose programavime vienos nuomonės nėra. Tačiau yra bendrų sąlyčio taškų - TDD ir front-ende yra pageidaujamas dalykas.

O dabar apie diskusiją sužadinusį komentarą. Pats pirmasis komentaras buvo pastebėjimas, jog moterys dažniausiai eina į front-endą. Tai buvo 
draugiškas komentaras, parodantis, jog backenderiai taip pat nori merginų savo tarpe. 

Tačiau po šio pastebėjimo vienas dalyvis parašė tokį seksistinį juokelį (kurio padorumo dėlei aš čia nerašysiu). Juokelis toks prėskas, nelabai 
skoningas, bet manęs jis neįžeidė (jis buvo skirtas visoms moterims). 

Na, ir tuomet prasidėjo komentarų gausa. Pirmiausia, sureagavo viena mergina, ragindama komentatorių pagalvoti, kokius juokelius čia laido. 
Bet šis, nesugėdintas merginos komentaro, įkėlė dar blogesnį <em>meme</em>, skirtą moterims. Šitas tai tikrai šlykštokas pasirodė.

Gana liūdna tai, jog, kaip atskleidė kiti komentatoriai, šis "jumoristas" yra vienos programavimo mokyklos lektorius. Nenorėčiau čia įvardyti
tos mokyklos, tačiau jos savininkams tikrai derėtų pagalvoti, ar tokie asmenys yra tinkami dėstytojai. 

Nuo tos vietos diskusija įsisiūbavo pilnu tempu, įtraukdama ne tik moteris, bet ir kitus vyrus. Vieni gynė komentatorių, kiti jį gėdino, teigdami,
jog tokie juokeliai šioje aplinkoje visiškai netinkami.

Kai kurie vyrai rašė, kaip papasakojo šią visą situaciją kolegėms ir kaip tatai joms pasirodė juokinga ir visiškai neįžeidu. Dar kiti teigė, jog jei
jau moterys nesupranta tokių juokų, tai gal išvis jų ir nereikia tech srityje.

Tačiau tikrai buvo smagu skaityti (aš nedrįsau lįsti į šią diskusiją) komentarus iš vyrų, rimtai susirūpinusių tokia vyraujančia atmosfera, kuri bent daliai moterų išties yra nemaloni.
Sakyčiau, komentatorių smerkė toks pat skaičius vyrų ir moterų. Beje, šios diskusijos metu išlindo kažkur tyliai tūnojusios merginos. Visgi,
jų yra ir tai labai smagu!
 
Tad iš šios situacijos pastebėjau keletą dalykų: 
1. Macho kultūra programavime dar puikiai gyvuoja;
2. Su ja kovoja ne tik moterys, bet ir vyrai;
3. Nekaltas klausimas gali išrutulioti sniego laviną.

![girls-suck-at-math](/assets/girls-suck-at-math.png)


