---
layout: post
comments: true
title:  "Kodėl daugiau moterų turėtų dirbti technologijų srtyje: argumentai įmonėms"
excerpt_separator: <!--more-->
---
Kai kurie šio blogo lankytojai gali būti nustebinti jo pagrindinės temos - "moterys programuoja". Tačiau ji parinkta neatsitiktinai. Tik pradėjusi 
gilintis į programavimo sritį pastebėjau dramblį kambaryje - mūsų (moterų) čia labai mažai! Tai savaime gali nepasirodyti kaip blogas dalykas, 
tačiau kompanijos, kuriose dirba beveik išimtinai vyrai programuotojai, nepasiekia savo potencialo.
<!--more-->

Tai suprasdamos prieš keletą metų didžiosios technologijų ikonos, tokios kaip Google, Facebook, Airbnb, Dropbox ir kt., paskelbė informaciją apie 
savo darbuotojus. Išties, šie duomenys rodo gana niūrią realybę. Nepaisant įvairių pastangų padidinti moterų dalyvavimą tech srityje, jų 
skaičius inžinerinėse pozicijose svyruoja nuo 5% iki 20%. 

Čia daug kam gali iškilti klausimas - o kas čia blogo? Jei moterys neina programuoti, čia jų reikalas. Iki šiol tech pasaulis puikiai išsivertė
ir su vyrais.
 
Tačiau šiuolaikiniame pasaulyje kuriami globalūs produktai, skirti ne tik vyrams, bet ir moterims. Ne tik baltiesiems, bet ir kitokių atspalvių 
ir spalvų žmonėms. Arba ne vien tik heteroseksualiems asmenims. Todėl vienalytei komandai sukurti produktą, skirtą kuo platesnei auditorijai, 
yra labai sudėtinga. 
  
Kiekvienas ateiname su savo patirtimi, įpročiais, idėjomis, ir šita įvairovė yra puikiausias būdas sukurti kuo universalesnį produktą. To siekia 
kiekviena kompanija, nes galiausiai viskas susiveda į pinigus - daugiau vartotojų, didesnis pelnas. 

Čia tikriausiai yra pagrindinė priežastis, kodėl didžiosios tech įmonės ėmė rimtai žiūrėti į savo komandų diversifikavimą. Stengiamasi prisikviesti
ne vien tik daugiau moterų, bet ir kitų mažumų. 

Į moterų dalyvavimą tech srityje galima pažiūrėti ir iš platesnės verslo pusės. Įvairūs tyrimai rodo šiuos įvairiapylių komandų pranašumus:

1. Didesnis produktyvumas ir daugiau inovacijų. Vis daugiau tyrimų rodo, jog įvairios komandos yra labiau kūrybiškos.

2. Stipresnė komandų dinamika. Moterys geriau geba suvienyti žmones ir suartinti nuomones bei pasiūlymus. 

3. Mažesnė darbuotojų kaita. Statistika rodo, jog moterys keičia darbovietes rečiau nei vyrai (Tai neabejotinai gerai darbdaviui, tačiau 
sėslesnis moterų būdas lemia ir žemesnį atlyginimą, kadangi jos netenka galimybės derėtis dėl didesnio atlygio naujoje darbovietėje).

4. Geresnė darbo aplinka. Tikriausiai sutiksite, jog moterys turi daugiau empatijos, o tai leidžia kurti draugiškesnę darbo aplinką.

5. Didesnis talento pasirinkimas. Akivaizdu, jei žiūri tik į vieną žmonijos dalį, joje rasi tik pusę galimo talento.

Taigi, problema kaip ir aiški, tačiau veiksmingo sprendimo vis dar nėra. Šiame straipsnyje remiuosi užsienio (daugiausia JAV) statistika, nes Lietuvos statistikos
apie moteris tech srityje dar neteko aptikti. Manau, jog pas mus padėtis dar liūdnesnė. 

Nepaisant sparčiai augančio IT sektoriaus, pasaulinės tendencijos rodo, jog moterų, besirenkančių studijas IT srityje, mažėja (procentaliai). O juk kažkada, prieš
 kelis dešimtmečius, merginų dalis informatikos moksluose sudarė beveik 40% (vėlgi, statistika iš JAV). 
 
Ką daryti? Kažkokio recepto nepateiksiu, nes jei toks būtų, seniai juo visi naudotųsi. Tikriausiai, pati visuomenė turi keistis, kadangi neabejotinai
mergaičių pasirinkimą ką studijuoti didžiąja dalimi lemia tam tikri stereotipai ir lūkesčiai. Tačiau į tai šiandien nesigilinsiu, nes ši tema 
reikalauja kur kas didesnio dėmesio nei viena pastraipa.

Šiandien galime tik pamąstyti, ką įmonės pačios galėtų padaryti, kad tų moterų būtų daugiau. Pirmiausia, jos turėtų aktyviai stengtis pritraukti
daugiau merginų. Ir Lietuvoje jau populiarėja įvairios IT akademijos ir kursai, organizuojami didesnių kompanijų. Tačiau galbūt verta būtų pagalvoti
apie kursus ir programas, skirtus būtent moterims? Galbūt jos bijo tos vyriškos aplinkos, kuri tvyro tokiose programose, todėl jų vengia? Apie
*macho* kultūrą Lietuvos padangėse jau [esu rašiusi]({% post_url 2016-10-04-Apie-lietuviska-macho-kultura-programavime %}){:target="_blank"}.
Neabejoju, jog tai yra svarbus faktorius, atgrasantis moteris nuo tech srities.

Lietuvoje vis dar vyrauja mąstymas, jog norint tapti programuotoja, reikia baigti informatikos srities studijas. 
Nemaža dalis darbo skelbimų, ypač didelėse įmonėse, nori darbuotojų su atitinkamu aukštuoju mokslu. Tačiau ar tai išties yra svarbiausias reikalavimas?
Manyčiau, kaip tik tas faktas, jog tu pati savarankiškai išmokai programuoti, yra kur kas svarbesnis už bet kokį VGTU popierių (visi esame girdėję
apie nupirktus darbus... Arba buvusio premjero <a href="http://rokiskis.popo.lt/2016/06/19/algirdo-butkeviciaus-disertacija/" target="_blank">disertacijos gėdą</a>). 

Todėl ypač svarbu skleisti žinią potencialioms programuotojoms, jog aukštasis IT išsilavinimas nėra būtinybė (verčiau, privalumas). 
Galbūt čia praverstų tam tikri *workshopai* įvairiuose formatuose, pradedant nuo mokyklų. Kuo daugiau mūsų turės tiesioginio kontakto su profesionaliu
tech pasauliu, tuo didesnis skaičius užsidegs ta ugnele.

![Ryan Gosling is sexy](/assets/Ryan_Gosling.jpg)

Turi minčių ar idėjų? Pasidalink jomis komentaruose!
 



