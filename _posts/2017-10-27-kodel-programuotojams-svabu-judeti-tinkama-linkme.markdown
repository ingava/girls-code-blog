---
layout: post
comments: true
title: Kodėl ir programuotojams svarbu judėti tinkama karjeros linkme
excerpt_separator: <!--more-->
---

Pastaruoju metu blogas buvo mažai atnaujinamas. Ieškojau naujo darbo, tad subrandinau keletą minčių, kodėl ir juniorai turi užsitikrinti,
jog dirba tinkamame projekte.

 <!--more-->

 Taigi, išmokai programuoti, gavai darbą, esi laiminga. Dabar porą metelių gali sau ramiai dirbti ir per daug nesukti galvos. Tačiau, mano nuomone,
 labai svarbu net ir juniorams (o gal ypač jiems) dirbti prie tokio projekto, kuris užtikrins reikalingų įgūdžių vystymą.

 Manau, reikia suvokti, jog ne kiekvienas projektas gali tave stumti pirmyn. Programavime yra gausybė projektų, kuriuos aš vadinu
 daugmaž *dead-end* darbais. Ir nors jei tu džiaugiesi gavusi pirmąjį darbą, labai svarbu įvertinti, ar tu jame tobulėsi pakankamai.

 Kartą viename mano sekamų jūtūberių įraše išgirdau puikų patarimą, kuris ir man padėjo susivokti. Rinktis darbą reikia pagal tai, ar tas
 darbas padės tau gauti kitą darbą po, tarkime, dviejų metų. Tai yra, ar tu dabartinėje (ar siūlomoje) vietoje mokaisi tokių dalykų, kurių tau reikės
 kitoje (aukštesnėje) pozicijoje.

 Technologijos, ypač frontende, juda sparčiai pirmyn, ir jei tavo įmonė yra gerokai atsilikusi šioje srityje, tu neįgysi šiandienos darbo rinkai
 reikalingų įgūdžių.

 Aš dirbau nuostabioje įmonėje, kurioje buvo užtikrintos kuo puikiausios darbo sąlygos. Tačiau per pusmetį mes niekaip nesugebėjome pajudėti
 pirmyn su migracija į naujesnį frontendo frameworką. Mačiau, jog dėl įvairių priežasčių, mes ir per ateinantį pusmetį daug nepasistūmėsime.

 Nusprendžiau, jog dirbti metus laiko su jau gana sena technologija būtų tam tikras laiko švaistymas. Į programavimą pasukau jau ir taip gana vėlai,
 tad man aktualu sparčiai tobulėti. Deja, teko palikti nuostabią komandą ir leistis į naują nuotykį, apie kurį dar, tikiuosi, parašysiu.

 Tad šio labai trumpo straipsnio pabaigoje noriu pasakyti, jog spartų tobulėjimą užtikrins du dalykai - tavo sunkus darbas + tinkamas projektas.
 Jeigu manai, jog dabartinėje vietoje tu neįgauni šiandienai reikalingų įgūdžių, naudokis palankia darbo rinka ir nebijok ieškoti tinkamesnio
 sau projekto.

 ![I have no time](/assets/i-have-no-time.jpg)





