---
layout: post
comments: true
title: Gal jau užteks "moterys irgi sugeba programuoti"?
excerpt_separator: <!--more-->
---
Labai džiugu matyti, jog įmonės taip pat stengiasi pritraukti daugiau moterų į tech sritį. Tačiau jų pasirenkamos netinkamos arba
 gerai neapgalvotos strategijos gali ir pakenkti supriešinant vyrus ir moteris.
<!--more-->

Man labai įstrigo neseniai matytas toks, mano galva, ne visai tinkamas pavyzdys, kai galbūt nepakankamai apgalvotas renginio pavadinimas
šaukštu degutu sugadino medaus statinę.

Konferencijos pavadinimas buvo "Girls Can Code", o jos tikslas - paskatinti daugiau moterų rinktis programavimą. Tikslas kilnus ir labai sveikintinas,
tačiau nemanau, jog šiais laikais reikia įrodinėti, kad moterys taip pat GALI programuoti. Būtų keista girdėti "Moterys gali balsuoti" arba "Moterys
gali vairuoti". Prieš šimtą metų tai gal ir būtų priimtina, tačiau ne šiais laikais.

(Įdomus nukrypimas nuo temos: ar žinojote, jog paskutinė iš Europos šalių, pripažinusi moterų teisę balsuoti, buvo Šveicarija - 1971 m. O pirmoji šalis
pasaulyje suteikusi moterims teisę balsuoti buvo Naujoji Zelandija, dar 1893 m.).

Negana to, organizatoriai apie šią konferenciją publikavo straipsnį viename didžiausių Lietuvos naujienų portalų. Pačiame straipsnio pavadinime
teigiama, jog moterys yra geresnės programuotojos. Toliau straipsnyje buvo trumpai užsiminta apie tyrimą, darytą su github atviro kodo projektais.
Pagal šį tyrimą moterų rašyto kodo priėmimas keliais procentais viršija vyrų rašytą kodą.

Straipsnių komentarų stengiuosi neskaityti, tačiau šį kartą nesusilaikiau. Man buvo smalsu sužinoti apie skaitytojų reakciją. Galima sakyti,
jog pasigailėjau skaičiusi. Sakyčiau, 95% visų komentarų buvo seksistiniai, netgi niekinantys moteris.

Nemanau, jog bandant įrodinėti moterų pranašumą programavime yra gera strategija. Jau vien paskaičius tokius komentarus kaži ar atsirastų daug
  moterų, norinčių dirbti šioje srityje jau vien dėl tokio vyrų požiūrio. Žinoma, tokius komenatrus rašo tik *lūzeriai*, kamuojami nepilnavertiškumo komplekso ir
   bijantys, jog moterys
pasiglemš jų dominuojamą sritį. Tikiuosi, jog tokias pažiūras turintys programuotojai vyrai yra absoliuti mažuma, aktyviai naudojantys anoniminius komentarus
savo neapykantai išlieti.

Neseniai taip pat užmačiau dar vieną netinkamą pavyzdį, kuriuo darbdavys sąmoniningai ar nesąmoniningai imponuoja, jog programavimas yra vyrų sritis.
Pažiūrėkime į šį paveiksliuką, pridėtą prie darbo skelbimo:

![Darbo skelbimas su vyro nuotrauka](/assets/darbo-skelbimas.PNG)

Nemanau, jog darbdavys specialiai nori pasakyti, kad ieškomi tik vyrai programuotojai. Tačiau toks neapgalvojimas tik dar labiau sustiprina įvaizdį,
jog geri programuotojai yra būtent vyrai. O juk buvo galima parinkti nuotrauką su grupe vyrų ir moterų arba apskritai be žmonių veidų.

Tad tokie iš pažiūros nekalti veiksmai - tiek minėtas renginio pavadimas ir straipsnis bei šis darbo skelbimas - gali padaryti meškos paslaugą.
Todėl prieš kiekvieną viešą veiksmą reikia apgalvoti net ir tokius dalykus kaip pavadinimą ar nuotrauką.

![I'm not sexist](/assets/im-not-sexist.PNG)






