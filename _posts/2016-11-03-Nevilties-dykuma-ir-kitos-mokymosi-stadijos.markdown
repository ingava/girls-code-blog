---
layout: post
comments: true
title:  Nevilties dykuma ir kitos mokymosi stadijos
excerpt_separator: <!--more-->
---
Pradedant mokytis programuoti gali susidaryti įspūdis, jog tai visgi nėra taip sunku. Visa, ką darai, yra įdomūs ir pasitenkinimą suteikiantys 
žaidimai, kurių metu sprendi vieną problemą. Tačiau su tokiais žaidimais programos nesukursi - tuo netruksi įsitikinti, kai atsisėsi prie tuščios
rinkmenos (ahem, *failo*).
<!--more-->

Kažkada radau <a href="https://www.vikingcodeschool.com/posts/why-learning-to-code-is-so-damn-hard" target="_blank">nuostabų straipsnį</a> apie mokymosi stadijas programavime, kuris man suteikė šiek tiek pasitikėjimo ir įtikino, jog tai, ką išgyvenu 
aš, patiria ir visi kiti naujokai. Labai rekomenduoju ir jums tą straipsnį paskaityti bei peržiūrėti iliustracijas, kurios taip puikiai perteikia
mokymosi procesą ir iššūkius.

Straipsnio autorius iš esmės suskirsto mokymosi procesą į 4 pagrindines vaizdingai pavadintas stadijas: 1. "rankų laikymosi medaus mėnuo", 2. "sumišimo
skardis", 3. "nevilties dykuma", ir, pagaliau, 4. "nuostabus pakilimas".
 
Kaip šias stadijas išgyvenau (ir vis dar išgyvenu) aš:
 
1. **Rankų laikymosi medaus mėnuo**. Taip, tai jausmas, panašus į įsimylėjimą. <a href="https://www.khanacademy.org" target="_blank">Khan Academy</a> ir panašiuose puslapiuose mokausi pagrindų. Greitai
  perkandu FOR ciklą ir IF sąlygos sakinį. Jei ko nesuprantu, pasiklausiu bendruomenės ar pažiūriu daugiau pavyzdžių. Viskas puiku, pilve drugeliai.
  
2. **Sumišimo skardis**. Įvadiniai kursai ima kartotis, atrodo, jog jau pagrindus žinau. Einam ką nors kurti. Pasidarau rinkmenų struktūrą, susieju
*failus*. Neįsivaizduoju, ką rašyti į JS rinkmeną. *Gūglinu* absoliučiai viską: kur geriausia įterpti JS rinkmeną, kaip pradėti kodą ir pan. Juk
žaidimuose viskas buvo parengta ir tokių dalykų nereikėjo rašyti. Toks jausmas, kad nieko nemoku - ką aš veikiau pastaruosius porą mėnesių?
     
3. **Nevilties dykuma**. Dabartinė mano stadija. Viską, ką darau, yra nauja ir nebandyta. *Išgūglinti* problemas darosi vis sunkiau, nes jos specifinės
pagal mano konkrečius projektus. Įdiegti vieną menkutę funkciją užtrunka pusdienį. Kai pavyksta, šoku sėkmės šokį. Vis rečiau drįstu kreiptis į 
patyrusi programuotoją draugą, kuriam *išgūglinti* mano problemas užtruks panašiai tiek, kiek ir man pačiai (jis back-enderis). Jei ir veikia 
mano programėlės, tai kodas yra *spagetti*, kuriuo neįtikinsiu nei vieno darbdavio. Man dar tiek daug mokytis, net ir po gero pusmečio intensyvaus
darbo.
        
4. **Nuostabus pakilimas**. Dar nepriėjau.
        
Man labai patiko aukščiau minėto straipsnio autoriaus mintis: mokytis programuoti retai yra taip lengva, kaip kai kurie bando pavaizduoti. 
Tačiau tai taip pat nėra taip sunku, kaip gali atrodyti juodžiausiomis tavo nevilties valandomis.
        
Sunkiausias stadijas man labiausiai padėjo pereiti stipri motyvacija. Kankinu save ne šiaip sau, iš smalsumo. Aš turiu užsibrėžusi tikslą už kelių mėnesių būti pasirengusiai 
radikaliai pakeisti karjerą. Be to, tai puikus grūdinimasis, nes neabejoju, jog programuojant profesionaliai, bus lygiai taip pat sunku, tiesiog
teks spręsti sudėtingesnes problemas.
 
Be to, svarbu išlaikyti dėmesį ir nesimėtyti tarp kursų. Šioje vietoje esu nusižengusi ir turiu pripažinti, kad esu apsiėmusi daugiau kursų, nei
būtina. Tačiau tuo pačiu metu darau kelis man įdomius projektus, kuriuose galiu pritaikyti žinias (arba tiesiog viską *gūglinti*, kaip dažniausiai
 ir būna). Asmeniniai projektai tikrai stumia mane į priekį, o konkretų rezultatą taip pat labai smagu matyti.

Svarbiausia nepasiduoti juodžiausiais momentais - visi, kurie tapo profesionaliais programuotojais, tai praėjo. Ir tai gera žinoti.

O šitą jausmą tikriausiai jau patyrėte: 

![Programavimas yra sunkus](/assets/programming-is-hard_o_2802007.gif)

Turi klausimų ar idėjų? Dalinkis jomis komentaruose!

 
 