---
layout: post
comments: true
title: Google memo žala tech bendruomenei
excerpt_separator: <!--more-->
---

Prieš keletą dienų internetą sudrebino į žiniasklaidą nutekintas vidinis Google memo, kurį parašė ir išplatino vienas iš darbuotojų. Jame, gana
gražiai įvilkta kalba, autorius teiga, jog Google be reikalo taško pinigus įvairovės didinimo programoms, nes tech pasaulis iš esmės yra vyriška
sritis.

 <!--more-->

Moterims technologijų pasaulis (ir ypač programavimas) nėra tinkama sritis, kadangi jos, anot autoriaus, yra labiau orientuotos į jausmus ir estetiką,
o ne idėjas. Moterims taip pat labiau įdomūs žmonės, o ne daiktai, tuo tarpu vyrams labiau patinka sisteminti dalykus. Be to, moterys yra neurotikės -
jos mažiau atsparios stresui ir daugiau linkusios į nerimą.

![sarcastic or neurotic](/assets/neurotic-or-sarcastic.jpg)

Dėl šių priežasčių moterų tech srityje yra kur kas mažiau, ir tai, pasak autoriaus, yra natūralu. Įvairios programos, skatinančios daugiau
 moterų rinktis tech sritį, yra diskriminuojančios (vyrų atžvilgiu).

Blogiausia yra tai, jog visi šie teiginiai grindžiami neva moksliškais argumentais, pasitelkiant evoliucinės psichologijos teorijų nuolaužas.
Mažiau akylas skaitytojas gali šį dokumentą priimti kaip gerai ir tinkamai pagrįstą, ypač jei nepastebimas autoriaus polinkis į gana kraštutinės
  dešinės pažiūras.

Kaip ir buvo galima įtarti, šį straipsnį tūkstančiams kolegų išplatinęs vyriškis buvo netrukus atleistas iš įmonės. Negana to, paplitus šiam
dokumentui, Google kompanijoje kilo toks ažiotažas ir susipriešinimas, jog pats CEO turėjo nutraukti savo atostogas Afrikoje ir grįžti spręsti
iškilusių problemų.

Nors ir koks toksiškas šis dokumentas, nesu iki galo tikra, ar jo autorius turėjo būti atleistas. Neabejoju, jog Google bei kitose korporacijose
dirba daugybė šitaip besijaučiančių vyrų - moterų ir etninių mažumų įtraukimo programos juos diskriminuoja. Atleidimas buvo aiškus ženklas, jog
jokios abejonės dėl šių klausimų negali būti keliamos.

Kita vertus, ar žmogus, griaunantis pastangas sukurti moterims palankią darbo aplinką, turi likti dirbti? Kaip nubrėžti ribas, kokia diskusija
yra priimtina, o kokia jau nebe? Į šiuos klausimus tikrai nėra paprasto atsakymo, ir manau, jog priimti sprendimą atleisti šį žmogų nebuvo labai
lengva.

Žinoma, dokumento autorius, kaip ir įprasta JAV, padavė Google į teismą dėl žodžio laisvės varžymo. Tačiau vargu, ar jis ką nors iš to išpeš -
žodžio laisvė konstitucijose ir įstatymuose yra suteikiama santykyje su valstybe, o ne su verslu. Visi darbuotojai turi laikytis vidinių
  įmonės taisyklių, o jei šios jiems pasirodo nepriimtinos, tokiems žmonėms parodomos durys lauk.

Bijau, kad šis memo nėra tik laikinas įkaitusių diskusijų pasikeitimas tarp kairiųjų ir dešiniųjų, moterų ar savo dominuojančios pozicijos
nenorinčių apleisti vyrų. Man neramu, jog šį straipsnį gali paskaityti dar tik pradedančios programuoti merginos, kuomet pasitikėjimo savimi
reikia daugiausia. Tačiau kai tau bandoma neva moksliškais argumentais pateikti, jog tu niekada nebūsi tokia gera programuotoja ar apskritai lyderė
kaip vyrai, tai tas ir taip galbūt netvirtas pasitikėjimas gali kaip mat išgaruoti.

Užtenka pasiskaityti twitter žinutes (o Lietuvoje delfi straipsnių komentarus), jog suprastum, kad tikrai nemažai vyrų laikosi panašios ar kur kas radikalesnės teorijos apie vyrų ir moterų gebėjimus.
Diskusijos, kylančios tech pasaulio lyderėse, tikrai nesudaro įspūdžio, jog moterų ir vyrų lygybės klausimais mes apskritai judame pirmyn.

(Berašydama prisiminiau neseniai per žinias matytą vieno Lietuvos įstaigos vadovo pasisakymą, komentuojant tos įstaigos darbuotojos pranešimą apie
švaistomas ar galbūt nelegaliai pasisavintas lėšas: "Moteriškas pavydas").

Iš savo humanitarinių mokslų patirties galiu pasakyti, jog apstu teorijų, galinčių pagrįsti bet kokį požiūrį į praktiškai bet ką. Tereikia
mokėti gerai argumentuoti.

Noriu tik dar kartą pabrėžti mano ne kartą šiame bloge išsakytą nuomonę - vienintelis tavo sėkmės garantas praktiškai bet kurioje srityje yra įdėtas darbas ir pastangos.
Visa kita yra niekalai.

Pabaigai įdedu jau matytą paveiksliuką, tačiau šiai temai tiesiog nėra geresnio:

![girls suck at math](/assets/girls-suck-at-math.png)






