---
layout: post
comments: true
title:  Apie lietuvišką macho kultūrą programavime
excerpt_separator: <!--more-->
---
Besimokydama programavimo prisijungiau prie kelių atitinkamų grupių socialiniuose tinkluose. Dalyvavimas jose leidžia man ne tik sužinoti įvairių
naudingų dalykų, bet ir atlikti tam tikrą neformalų sociologinį tyrimą apie bendravimo kultūros skirtumus. 
<!--more-->
Galbūt aš lyginu obuolį su apelsinu, todėl mano pastebėjimų joks save gerbiantis mokslinis žurnalas nespausdintų. Tačiau tendencijos vis tiek
gana aiškios.

Pirmiausia apie tas Facebook grupes. Viena iš jų yra <a href="https://www.facebook.com/groups/1594816820775537/" target="_blank">"Newbie Coder Warehouse"</a>, apie kurią sužinojau iš vieno podcasto. Tai sparčiai besilpečianti grupė, turinti daugiau nei 5000 narių, ir yra skirta visiems pradedantiesiems. Čia dalijamasi
įvairiais patarimais dėl mokymosi resursų, motyvacinių dalykų, darbo rinkos ir pan. Galima užduoti ir techninius klausimus, nes grupėje yra
skirtingo lygio programuotojų.

Antroji - tai <a href="https://www.facebook.com/groups/webas/" target="_blank">"Lietuvos webo profesionalai"</a>. Kaip jau supratote iš pavadinimo, ji labiau skirta profesionalams, o ne naujokams, nors ir tokių
yra nemažai, sprendžiant iš klausimų. Prie jos prisijungiau iš smalsumo ir noro sužinoti apie darbo rinkos aktualijas būtent Lietuvoje, nes juk
čia ir planuoju dirbti.

"Newbie Coder Warehouse" dalyvauju gana aktyviai - klausiu ir dalijuosi savo patirtimi. Niekada joje neteko patirti nieko negatyvaus, visi nariai
yra korektiški ir supratingi. Esu mačiusi vieną kartą grupės moderatorės žinutę, jog nekorektiškų komentarų autoriai nebus toleruojami. Grupės
tikslas yra sukurti tokią atmosferą, kurioje VISI galėtų pilnavertiškai dalyvauti. 

Tokia kultūra ir supratingumas gerokai skiriasi nuo "Lietuvos webo profesionalų" grupės, kurioje bent jau naujokams tai tikrai nedrąsu 
dalyvauti. Ypač įsiminė vienas klausimas ir jį sekęs komentaras. Klausimo autorius prašė rekomenduoti nemokamą ar nebrangią sms siuntimo
paslaugą, kuri galėtų būti integruota į to asmens kuriamą programą. 

Vienas komentatorius nepatingėjo parašyti ilgą atsakymą ir be jokių gramatinių ar skyrybos klaidų, kuriame autorius ir visi kiti, prašantys
nemokamų paslaugų, yra, anot jo, visiški kaimiečiai. Net pasidariau ekrano nuotrauką: 
![facebook komentaras](/assets/comment_picture.png)
Man labiausiai visgi įstrigo
ne vaizdingų būdvardžių gausa, bet klaidų nebuvimas. Vadinasi, žmogus yra pakankamai išsilavinęs, kad gali parašyti komentarą lietuviškomis
raidėmis, naudodamas sudurtinius sakinius be skyrybos klaidų.

Žinoma, iš vieno komentaro negali daryti apibendrinimų apie lietuvišką kultūrą programavime. Tačiau tai ne vienintelis toks pavyzdys. Lietuviai
kažkodėl jaučia pareigą mokyti vienas kitą (gal čia dėl to, jog tai "profesionalų" grupė?), net jei nėra to prašomi. Pavyzdžiui, žmogus aiškiai rašo,
jog nori mokytis php kalbos, ir prašo rekomenduoti resursus. Tai pirmas komentaras bus - o kodėl php? Juk tai praeito amžiaus programavimo kalba!

Taip pat pastebėjau, jog moterys lietuviškoje grupėje praktiškai nedalyvauja, ir man visai nenuostabu, kodėl taip yra. Na taip, viena iš 
priežasčių tikriausiai tai, jog tų moterų programuotojų, deja, labai nedaug. Tačiau manau, jog tokia atmosfera atbaido ir tas, kurios yra puikios
programuotojos. Nes kam reikalingi tie "trolinimai" ir pamokslai. 

Tokiais atvejais tikrai praverstų grupės elgesio kodeksas, kuriame aiškiai būtų nurodytos taisyklės ir bausmės jų nesilaikantiems. Tačiau 
mano minimoje grupėje moderatoriaus vaidmuo, atrodo, apsiriboja naujų narių priėmimu. 

Panašu, kad lietuviškos macho kultūros dar nepaveikė globalizacijos jėgos. Manau, kad būtent moterys čia gali nuveikti daug pozityvių dalykų.
Turime aktyviau įsitraukti į tokių grupių diskusijas ir rodyti tolerancijos ir supratingumo pavyzdį. Galbūt tada bus visiems drąsiau dalyvauti ir
tobulėti. 


