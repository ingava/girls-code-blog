---
layout: post
comments: true
title: Ačiū kad skaitėte, metas atsisveikinti!
excerpt_separator: <!--more-->
---

Mano nuomone, kažkokia veikla reikia užsiimti tol, kol ji suteikia malonumą. Kai tas užsiėmimas tampa našta, metas ją nutraukti.
Taip nutiko ir man, todėl nusprendžiau, jog laikas atsisveikinti su blogo rašymu.

<!--more-->

Tik nepagalvokite, jog metu programavimą - tikrai ne! Panašu, jog pagaliau atradau savo vietą puikiame lietuviškame startuolyje, kuriame tikiuosi
užsilikti bent jau keleriems metams.

Rašydama šį blogą išmokau daug dalykų - pagerinau (tikiuosi) sklandesnį minčių dėstymą, pati lengviau suvokiau techninius dalykus apie juos
rašydama. Sužinojau, kas aktualu ir kitiems į IT besiorientuojantiems žmonėms.

Tačiau vis dažniau pradėjau jausti, jog blogo rašymas - o pastaruoju metu tiesiog galvojimas, jog turiu kažką parašyti - tapo našta, neteikianti
džiaugsmo.

Vis sunkiau darosi sugalvoti straipsnių temų, kurios būtų aktualios besimokantiems programuoti, nes būtent tokia ir buvo pirminė šio blogo idėja -
savo pavyzdžiu parodyti, jog visiškai įmanoma savarankiškai išmokti programuoti ir persikvalifikuoti, net kai tau virš 30.

Šiais metais atradau dar vieną itin mėgstamą hobį - sodininkavimą ir daržininkavimą, todėl visas mano laisvalaikis yra nukreiptas į būtent
šią veiklą. Tai labai atpalaiduoja, tikrai rekomenduoju. O ir nugaros skausmas nuo sėdimo darbo greitai išgaravo.

Tad nenustebkite, jei ateityje mane pamatysite kokiame youtube kanale darančią įrašus apie gamtinę žemdirbystę ar kalbančią apie skaniausias
išbandytas pomidorų rūšis.

Turiu dar vieną žinutę visiems besimokantiems ir siekiantiems pakeisti karjerą. Apie šią žinutę pagalvojau gavusi laišką iš
<a href="https://kodinu.lt" target="_blank">kodinu.lt</a> blogo
autoriaus.

Jame Eligijus kalba apie tai, jog kai kurie besimokantys taip niekada ir netampa programuotojais. Aš irgi pažįstu žmonių, kurie pradėjo mokytis programuoti, bet net ir praėjus porai metų, jie vis dar mokosi ir vis dar nesijaučia
pasiruošę pirmajam darbui.

Jei esi vienas iš tokių žmonių, galbūt laikas susimąstyti, ar programavimas tikrai yra tai, ką tu nori daryti. Nes jei tai yra tavo svajonių
profesija, tu turi dirbti kasdien. Kasdien programuoti, kasdien parašyti nors kelias eilutes kodo, paskaityti nors vieną techninį straipsnį,
išspręsti nors vieną algoritmą. Kitaip tavo įgūdžiai tiesiog nestiprės.

Besimokančių programuoti ir lankančių įvairius kursus už kosmines sumas yra daug, tačiau tik maža dalis jų įveiks tą barjerą. Būk vienas
iš tų žmonių!

Tačiau, jei po kurio laiko pradedi jausti, jog programavimas tau neteikia džiaugsmo, nežadina vidinio smalsumo, kuris tave stumtų į priekį,
nebesikankink. Tai nėra veikla, kuri tinka visiems - nes jei taip būtų, neturėtume IT specialistų trūkumo.

Šį blogą paliksiu kaip archyvą ateityje čia galbūt užklysiantiems žmonėms. Kas žino, gal po kurio laiko aš vėl turėsiu įkvėpimo tęsti
rašymą, galbūt rasiu temų, aktualių ne tik pradedantiesiems, bet ir pažengusiems.

Jei turėtumėte klausimų, visada galite su manimi susisiekti, pavyzdžiui, per <a href="https://www.linkedin.com/in/inga-vaiciakauskaite/" target="_blank">LinkedIn</a>.

Sėkmės kelyje į vieną perspektyviausių karjeros sričių!

![atsisveikinimas](/assets/see-you-soon.gif)



