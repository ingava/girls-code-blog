---
layout: post
comments: true
title: Praktika - tiesiausias kelias į pirmą darbą
excerpt_separator: <!--more-->
---

Žinoti, ar esi pasiruošusi pirmam programuotojos darbui, yra sunku. Visada atrodo, jog dar tiek daug nežinai, todėl vis atidėlioji darbo paieškas.
 O ir jaunųjų programuotojų niekas nelaukia ištiesę rankų taip, kaip laukia labiau patyrusių vilkų. Dėl šių priežasčių praktika įmonėje gali būti vienas tiesiausių kelių į išsvajotą darbą.

 <!--more-->

 Apie tai galiu rašyti jau ir iš patirties. Gana netikėtai pasitaikė galimybė atlikti praktiką vienoje iš didesnių programinės įrangos kūrimo paslaugas teikiančių įmonių Vilniuje.

 Mano atveju praktika trunka 8 savaites, iš kurių tris savaites stipriname teorinius pagrindus ir darome smulkius individualius projektus. Likęs laikas skirtas dirbti jau prie tikro projekto taikant Agile filosifiją ir darbo būdus. Geriausia dalis - praktika apmokama! O dar geresnė tai, jog neturi būti universiteto studentas, jog galėtum praktikuotis.

 Bent jau pirmas tris savaites atrodė, jog pinigus aš turėčiau mokėti tai įmonei, kadangi išmokau TIEK DAUG. Ne tik teorinių dalykų, bet ir gerųjų praktikų.

 Praktika sudaro tam tikrą 'win-win' situaciją, kadangi įmonė turi galimybę ne tik atsirinkti perspektyvius programuotojus, bet ir iškart apmokyti juos dirbti įmonėje naudojamomis technologijomis ir pripratinti prie darbo metodų ar įmonės kultūros.

 Praktikantui nauda, manau, akivaizdi. Įgauname realios darbo patirties, pamatome, kaip gi iš tikrųjų atrodys tas mūsų darbas. Be to, dažniausiai būna galimybė po praktikos likti dirbti jaunąja programuotoja.

Ieškant praktikos reikia turėti omenyje, jog dažniausiai tokią galimybę suteikia stambios įmonės. Jos turi pakankamai resursų, ypač žmogiškųjų - paskirti praktikantams mentorius, kurie viso laikotarpio metu padeda įvykdyti užduotis, dalijasi patirtimi ir pataria visais projekto įgyvendinimo klausimais.

 Taipogi, labiau tikėtina, jog tokios įmonės galės pasiūlyti darbo vietą pasibaigus praktikai.

Taigi, jei galvoji, jog ne už kalnų norėsi ieškoti pirmojo programavimo darbo, labai siūlau apsvarstyti praktikos galimybę. Apsižiūrėk, kokios įmonės ir kokiu metų laiku tai siūlo. Tikėkis, jog reikės eiti į techninį pokalbį, kurio metu bus tikrinamos tavo žinios. Tačiau tas pokalbis tikrai nebus toks išsamus, kaip ieškant tikros darbo pozicijos.

 ![Praktika](/assets/interns.gif)

 Turi minčių ar idėjų? Pasidalink jomis komentaruose!