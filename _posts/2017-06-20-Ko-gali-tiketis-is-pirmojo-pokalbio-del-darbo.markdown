---
layout: post
comments: true
title: Pirmasis pokalbis dėl programavimo darbo - kaip jis gali atrodyti?
excerpt_separator: <!--more-->
---

Savo dar trumpos programuotojos karjeros metu jau patyriau du pokalbius dėl darbo, ir jie abu buvo labai skirtingi. Iš šios nedidelės patirties
bei pokalbių su kitais programuotojais susidariau įspūdį, jog dažniausiai pasitaikančios interviu formos yra techninis ir motyvacinis/kultūrinis pokalbiai.
Šiame straipsnyje aptarsiu keletą strategijų, kaip jiems pasirengti.

<!--more-->

Pokalbis dėl darbo, ypač techninis, yra gana baisus dalykas. Jo metu bus atskleistos tavo žinių spragos ne tik tavo pokalbio partneriui, bet
ir tau pačiai. Be to, kaip pradedančioji programuotoja tu ir taip gana miglotai suvoki kai kuriuos programavimo dalykus, o ką jau kalbėti apie
rišlų tų dalykų paaiškinimą.

Tokiam pokalbiui išties nelengva pasiruošti. Žinai, ką žinai. Tačiau čia nereiktų nuleisti rankų. Visgi, gali tikėtis, jog tavęs bus klausiama
standartinių dalykų. O kokie tie standartiniai dalykai tavo programavimo kalboje, gali lengvai *pasigūglinti*.

Taip pat siūlyčiau nebijoti atvirai pasakyti, jog tu kažko nežinai, kadangi mokymosi metu su tokia problema neteko susidurti. Taip pat
nebijok paklausti, ką reiškia tas ar kitas konceptas - taip ir pati daugiau sužinosi, ir parodysi savo smalsumą bei norą mokytis. Reikia
 nepamiršti, jog techninis pokalbis nebūtinai tikrina tik tavo technines žinias, bet ir tai, kaip tu reaguoji į netikėtas situacijas, ir
 bendrus komunikacijos įgūdžius. Ar su tavimi smagu kalbėtis? Juk dažnai tie, kurie veda pokalbį, dirbtų su tavimi. O dirbti visada smagiau su
 tokiu žmogumi, kuris geba lengvai bendrauti.

Techninio pokalbio metu gali tekti atlikti keletą užduočių - dažniausiai ant popieriaus. Visko nežinosi, ypač gali pasimiršti tiksli sintaksė.
Tokiu atveju tiesiog rašyk pseudo-kodą - taip parodysi, kaip tu mąstai.

Tokį pokalbį patyriau, kai aplikavau dėl praktikos atlikimo. Mano techninės žinios buvo tikrinamos visą valandą. Aš labai daug ko nežinojau, tačiau
pokalbio metu tvyrojo gera atmosfera, todėl galėjau atsipalaiduoti (kiek tai įmanoma tokioje situacijoje :)). Jei per pokalbį nėra sudaryta draugiška
atmosfera, gerai pagalvok, ar pati nori ten dirbti.

Antroji mano aukščiau minėta pokalbio forma - motyvacinis/kultūrinis interviu - būdingas tuomet, kai tavęs iš anksto prašo atlikti kažkokią
didesnę užduotį. Tai atskleis tavo turimus techninius įgūdžius, todėl pokalbio metu jų jau nebereikės išsamiai tikrinti. Tiesa, tokio pokalbio
 metu gali tikėtis, jog teks paaiškinti kai kurias kodo vietas. Dėl šios priežasties siūlau prieš pokalbį atidžiai peržiūrėti atliktą
 užduotį ir įsitikinti, jog pati viską ten supranti.

Šio pokalbio metu bus tikrinama tavo motyvacija ir noras tobulėti. Kodėl susidomėjai programavimu? Kaip išmokai programuoti? Kodėl nusprendei
keisti karjerą? Prieš tokį pokalbį pasistenk sau atsakyti į šiuos klausimus. Taip pat gali būti užduodami 'situaciniai' klausimai - kaip elgtumeisi
vienoje ar kitoje situacijoje. Čia bus tikrinamas gebėjimas dirbti komandoje, kadangi to bus nemažai.

Abiejų pokalbių atveju patariu nebijoti pripažinti, jog kažko nežinai. Aš pati buvau nustebusi, kai sužinojau iš labiau patyrusių kolegų, jog
vertinama tai, kaip kandidatas elgtųsi, jei jam kažkas nesigautų programuojant. Ar jis prašytų pagalbos kolegų, ar bandytų pats išsiaiškinti,
nesvarbu, kiek tai truktų?

Gal ir nustebsi (kaip ir aš kad nustebau), tačiau kur kas geriau bus vertinamas tavo noras prašyti pagalbos, nei siekis pačiai atrasti sprendimo
būdą. Taip yra todėl, jog pačiai išspręsti problemą užtruktų kur kas ilgiau, nei pasiklausti labiau patyrusių kolegų, kurie greičiausiai jau
buvo su tuo susidūrę.

Nepamiršk, jog pokalbis yra galimybė tiek darbdaviui įvertinti tavo atitikimą turimai pozicijai, tiek tau įsitikinti, ar tai yra ta įmonė,
kuri patenkins tavo kaip jaunosios programuotojos poreikius. Tau svarbu užsitikrinti, jog darbe turėsi tam tikrą mentorių, kuris galės tau
 suteikti reikiamą pagalbą - o jos neabejotinai prireiks. Paklausk, ar turėsi tokį žmogų, iš kurio galėsi mokytis?

Taip pat pasiteirauk apie naudojamas technologijas - ar tai yra tos technologijos, su kuriomis tu nori dirbti? Jei tau teks dirbti su labai
  senomis technologijomis, gali greitai prarasti motyvaciją, nes visi norime dirbti su moderniais dalykais.

Svarbiausia - žiūrėti į kiekvieną tokį pokalbį kaip į pamoką, ir kažko iš tos pamokos pasiimti. Juk darbo keitimas yra vienas geriausių ir greičiausių
būdų pasikelti atlyginimą, tad labai tikėtina, kad per savo programavimo karjerą teks atlaikyti ne vieną tokį pokalbį.

![Job interview](/assets/job-interview.jpg)





