---
layout: post
comments: true
title: Kontraktinimo privalumai ir trūkumai
excerpt_separator: <!--more-->
---

Prieš keletą mėnesių nusprendžiau ne tik ieškotis naujo darbo, bet ir iš esmės pakeisti tai, kaip ir kur dirbu. Norėjau išmėginti vieną iš
programuotojos profesijos teikiamų privalumų - galimybę dirbti bet kur ir bet kuriuo metu. Šie keli mėnesiai leido man susidaryti tam tikrą įspūdį ir
išmokti keletą pamokų, kuriomis ir norėčiau pasidalinti.

 <!--more-->

Galimybė dirbti iš bet kur dažnai yra viena svarbiausių priežasčių, kodėl kai kurie ryžtasi mokytis programuoti. Karts nuo karto galime paskaityti
istorijų, kaip lietuviai šaltąjį metų sezoną leidžia kokiame nors Tailando paplūdimyje su kompiuteriu ant pilvo. Nepriklausomybė
nuo vietos skamba išties žaviai, net jei ir nesiruošiame žiemai išlėkti į šiltą kraštą.

Mintis, jog nereiktų kasryt keltis ir skubėti į ofisą, mane, mėgstančią pamiegoti, taip pat sužavėjo, todėl pradėjau tikslingai ieškotis *remote* darbo.
Tad pirmiausia apie pačias darbo paieškas.

Aš nuėjau gana tradiciniu būdu - tiesiog lankiausi svetainėse, kuriose skelbiami vien tik darbo per atstumą skelbimai (pvz,
<a href="https://remoteok.io/remote-dev-jobs" target="_blank">remoteok</a>,
<a href="https://remote.co/remote-jobs/developer/" target="_blank">remote.co</a>,
<a href="https://remotive.io/" target="_blank">remotive</a>). Neretai tokį darbą galima rasti
ir įvairiose FB grupėse, į kurias jungiamasi pagal programavimo sritį/kalbą/karkasą.

Tiesa, darbui per atstumą paprastai ieškomi gana patyrę specialistai, kurie gali savarankiškai ir neretai vieni dirbti prie projekto. Dėl
šios priežasties *junior* pozicijų nebūna daug. Man, neturinčiai dar nei metų profesionalaus programavimo patirties, skelbimų ratas buvo ganėtinai
siauras, o į juos aplikuojant labai retai gaudavau atsakymą.

Tačiau kas stengiasi, tam ir pavyksta (čia mano klišinis moto). Pavyko ir man rasti įmonę, kuriai reikėjo *junior - mid level* programuotojos,
 ir kurios visi darbuotojai dirba 100% remote. Kodėl tas faktas svarbus, parašysiu straipsnio pabaigoje prie patarimų.

Po maždaug trijų pokalbių ir programavimo užduoties atlikimo tikrame projekte man buvo pasiūlyta pozicija. Pats atrankos procesas šiuo atveju daug
nesiskiria nuo atrankos į tradicinę darbo vietą.

Tad šioje vietoje galime pereiti prie *remote* darbo didžiausių privalumų, jei sudaromas kontraktas su užsienio (ypač JAV) įmone - kur kas
didesnis atlyginimas. Mano atveju, atlyginimas praktiškai padvigubėjo, kuriuo ir šiaip jau nesiskundžiau. Čia galima sakyti, kad juk ne pinigai
svarbiausia, bet visgi tai yra labai svarbus motyvatorius, kuris ir leidžia tau žiemas leisti Tailande ar įgyvendinti kitas svajones ar tikslus.

Man didesnis atlyginimas buvo tiesiog labai geras priedas prie to, jog turėsiu galimybę dirbti su mėgstama technologija. Šioje vietoje galiu
paminėti, jog labai dažnai (bet tikrai ne visada!) dirbant užsienio įmonėms - ir vėlgi ypač JAV - turi galimybę dirbti su vienomis iš naujausių
technologijų.

Dabar žadintuvas man yra tiesiog orientyras, kuriuo galiu naudotis, arba galiu tiesiog dar pasnausti, jei iš vakaro per ilgai užsisėdėjau berašydama
blogą. Tad miegaliams arba pelėdoms tai irgi yra neblogas motyvatorius rinktis darbą per atstumą.

*Remote* darbo privalumas ir yra būtent tame, jog dieną pasiskirstai kaip tik nori. Ryte gali padirbėti, tada pasportuoti, tada vėl padirbėti,
tada nulėkti į parduotuvę ar pasigaminti pietus. Jei turi reikalų, gali juos susitvarkyti neprivalėdama išsiprašyti iš darbo ir pan.

Taip pat pastebėjau, jog lyginant su darbu ofise, dirbdama namie aš per tą patį laiką padarau kur kas daugiau. Namų tyla man leidžia labai
giliai susikoncentruoti. Dažnai šiandieniniai ofisai yra atviri, kuriuose nori nenori būna nemažai triukšmo. Tuomet esi priversta dirbti su
ausinėmis - kas mane irgi vargindavo.

Todėl dabar aš sutaupau nemažai laiko nevykdama į ofisą ir dirbdama kur kas efektyviau. Tai reiškia, kad galiu dirbti mažiau valandų per dieną,
o padaryti tiek pat arba daugiau.

Na, o jeigu šie visi nuostabūs privalumai atrodo "too good to be true", skaitykite toliau, nes yra ir nemažai tokio darbo pobūdžio trūkumų.

Pirmiausia - esi vienas kaip pirštas, ir priklausomai nuo tavo būdo, gali labai pasigesti kolegų. Žmonių, su kuriais gali pasikalbėti ofiso
virtuvėje besidarydama arbatą arba iš kurių pasimokytum gito triukų. Apskritai, dirbant per atstumą, dažnai būsi vienintelė frontenderė ar
backenderė ir neturėsi nieko, kas galėtų pažiūrėti į tavo kodą ir išdėti jį į šuns dienas.

Na, čia parašiau tokia grubia forma, bet juk pati dar visai [neseniai pasakojau]({% post_url 2017-12-10-Feedbackas-kodel-jis-tau-svarbus %}),
jog programuotojams yra ypač svarbu gauti kodo feedbacką iš labiau
patyrusių kolegų. Kodą rašai, jis kaip ir veikia, bet net neįsivaizduoji, ar jis yra įskaitomas ir kitiems žmonėms, ar jį bus galima sėkmingai
plėsti ir pan.

Tai nėra kažkaip būdinga būtent *remote* darbui, nes ir Lietuvoje dirbant nedidelėje įmonėje gali būti vienintelė savo srities programuotoja.
Tačiau dirbant per atstumą tokia tikimybė yra didesnė.

Buvimas ištisai namie taip pat gali greitai pabosti. Čia pilna visokių išblaškymo šaltinių - pavyzdžiui, neplauta indų krūva ar nesiurbtos grindys.

O tą pinigų krūvą, kurią uždirbsi liedama prakaitą amerikiečiams, reiks pačiai ir tvarkyti. Reiks išsiimti individualios veiklos pažymėjimą, kas
mėnesį mokėti PSD įmokas, vesti žurnalą, o pavasarį pildyti deklaracijas.

Lietuvoje egzistuojančios darbuotojų apsaugos ir gerovės sistemos paprastai neįvertiname, kol akis į akį nesusiduriame su amerikietiškomis
vertybėmis. Dirbdami JAV įmonei galite pamiršti apie 5 savaičių metines atostogas, nes ten apmokamų atostogų (jei tokios apskritai yra) paprastai suteikiama
 viso labo dvi savaitės. Kontraktas leidžia atsisakyti tavo paslaugų per 2 - 3 dienas, o lietuviškas biuliotenis ten nebus pripažįstamas.

Tad šioje vietoje reikia tiesiog pasverti, kas šiuo gyvenimo etapu tau yra svarbiausia - galimybė daugiau užsidirbti, turėti laisvą darbo
laiko grafiką, būti nepriklausomai nuo darbo vietos, ar tradiciškai dirbti ofise su visais iš to kylančiais trūkumais ir privalumais.

Tačiau kai kurie iš mano minėtų tokio darbo būdo trūkumų gali būti kažkiek sušvelninti. Pavyzdžiui, darbą namie gali iškeisti į darbą bendradarbystės
erdvėje, kurių šiuo metu bent jau Vilniuje tikrai netrūksta. Ten susipažinsi su žmonėmis, dirbančiais panašų darbą - iš esmės beveik kolegos.

Straipsnio pradžioje minėjau, jog jei jau ieškai darbo per atstumą, būtinai ieškok įmonės, kurioje visi dirba tokiu pat būdu. Vadovavimas tokiai
komandai reikalauja tam tikrų įgūdžių, kurių nebuvimas gali tave izoliuoti. *Remote* komandų vadovai yra išmokę pasitikėti savo darbuotojais
bei užtikrina, jog reikalinga informacija pasiekia visus komandos narius.

Stebėk, kiek laiko dirbi. Tam yra nemokamų priemonių, aš, pavyzdžiui, turiu tokį Toggl Chrome įskiepį. Darbo laiko stebėjimas, net jei ir nedirbi
valandiniu tarifu, padės tau užtikrinti, jog sąžiningai atidirbi darbo dieną ir tuo pačiu neleis persidirbti.

Manau, jog *remote* darbas labiausiai tinka labiau introvertams arba laisvę mėgstantiems asmenims, tėvams su mažais vaikais arba
mėgstantiems daug keliauti ir gyventi egzotiškuose kraštuose. Darbas per atstumą mažiau tenkins bendrauti mėgstančius asmenis, arba žmones, kuriems
reikalinga rutina ir pastovumas.

P.S. - geriausios mintys ateina, kai pakeiti aplinką:
![debugging](/assets/debugging.jpeg)

Gal ir tu dirbi per atstumą arba galvoji apie tokį darbą? Pasidalink savo mintimis komentaruose!





