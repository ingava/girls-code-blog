---
layout: post
comments: true
title: IT - ne vien tik programavimas
excerpt_separator: <!--more-->
---

Kai kalbama apie darbą IT, dažniausiai turima omenyje programavimą. Akivaizdu, jog tai yra žinomiausia ir galbūt geidžiamiausia IT sritis. Tačiau
tikrai ne vienintelė. Ir jei programavimas tavęs labai nežavi, bet vis tiek nori dirbti IT sferoje, yra iš ko rinktis.

 <!--more-->

### Programavimas
Čia labai nesiplėsiu, tik norėčiau paminėti, jog pačiame programavime įvairovės netrūksta. Nuo pačių egzotiškiausių iki populiariausių kalbų -
 pasirinkimas tikrai nemažas. Visgi, renkantis kalbą patariu apsidairyti, kas šiandienos darbo rinkoje yra labiausiai pageidaujama.

 Taip pat netrūksta ir programavimo sričių - frontendas ar backendas, o gal mobiliųjų programėlių ar dabar jau rečiau
  pasitaikančių *desktopinių* aplikacijų kūrimas. Yra iš ko rinktis, svarbiausia - apsistoti ties viena konkrečia sritimi ir tikslingai judėti ta
  kryptimi.

### Testavimas (QA)
Apie testavimą praktiškai nieko nebuvau girdėjusi, kol nepradėjau praktikos vienoje įmonėje, kur su testuotojais dirbome kartu petys į petį.
Tai tikriausiai antra populiariausia IT sritis. Tiesą sakant, jei apie testavimą būčiau daugiau žinojusi prieš pasinerdama į programavimą,
tikriausiai būčiau nuėjusi testavimo keliu. Nes tai labai geras kelias.

O geras jis tuo, jog pradėti dirbti testuotoja gali kur kas sparčiau nei programuotoja, kadangi šioje srityje reikia mažesnio pradinio žinių
bagažo, nei programavime.

Žiūrėdama į dirbančius kolegas testuotojus įsitikinau, jog tai ne mažiau įdomus darbas. Tu gauni suprogramuotą dalyką, kurį mėgini visaip
sulaužyti. Prigalvoji visokių kraštutinių atvejų, kuriuos gali sukelti būsimieji vartotojai. Testuotojai taip pat rašo automatinius testus pasirinkta
programavimo kalba, kurių pagalba nebereikia atlikinėti pasikartojančių rankinių testų.

Paprastai testuotojai ir QA specialistai vartojami kaip sinominai, tačiau QA yra kiek platesnė sritis. QA specialistai dalyvauja visame programinės
 įrangos kūrimo cikle - nuo reikalavimų formulavimo iki suprogramuoto produkto laužymo ir paleidimo.

Tad kaip tapti testuotoja? Dažnai į pradedančiųjų testuotojų pozicijas priimami žmonės be testavimo patirties, kurie gali parodyti ir įrodyti,
jog ši sritis jiems įdomi, ir jog yra pasiryžę daug mokytis.

Tačiau aš rekomenduočiau iš anksto pasidomėti testavimu, kad turėtum aiškesnę idėją, kas tai per darbas. Be to, turėsi pranašumą atrankos metu,
jei žinosi kažkokius pagrindinius dalykus.

Dažnai žmonės renkasi testavimą su viltimi vėliau pereiti į programavimą. Taip neretai ir nutinka, tačiau nepatarčiau to minėti pokalbio metu -
potencialūs kolegos nenorės girdėti, jog tu tikiesi pabėgti iš jų gretų. Geriau visus įtikinti, jog testavimas yra tai, ko tu sieki ir toliau sieksi.

Apie testavimą gali pasimokyti iš įvairiausių kursų internete. Be to, gali netgi išsilaikyti vieną pagrindinių
<a href="http://certifications.bcs.org/category/15574" target="_blank">sertifikatų</a>, kuris neabejotinai
suteiktų tau pranašumą ne tik atrankoje, bet ir derantis dėl atlyginimo. Šiam sertifikatui galima pasiruošti savaranakiškai, o egzaminą išsilaikyti viename
iš centrų, esančių Lietuvoje.

Tad testavimas yra išties geras pasirinkimas. Ypač raginu juo pasidomėti tiems, kas neturi pakankamai laiko ar ryžto mokytis programavimo.

### Produkto vadovė (*Product Owner*)

 Produkto vadovas - jei teisingai verčiu iš anglų kalbos *Product Owner* - yra tas žmogus, kuris galvoja naujas programinės įrangos funkcijas,
 planuoja produkto plėtrą ir pan. Žodžiu, duoda programuotojams darbo. Čia techninių žinių nereikia - labiau vertinamas iniciatyvumas, naujų
 idėjų generavimas, planavimo bei darbo komandoje įgūdžiai.

 Kaip patekti į šią sritį, neturiu atsakymo. Matyt, vieno kelio nėra, tačiau čia reikalinga darbo IT srityje patirtis. Manau, neretai testuotojai
 ar programuotojai gali tapti produkto vadovais, kadangi jie yra tie žmonės, kurie mato visą programinės įrangos kūrimo procesą.

 Tai darbas, tinkantis strategams ir mėgstantiems dirbti su kitais žmonėmis.

### Analitikas (*data scientist*, *big data engineer* ir kiti labai fancy titulai)

Analitikai yra tie žmonės, kurie moka išsitraukti reikalingus duomenis, juos apdoroti, pateikti suprantamai kitiems ir padaryti
išvadas, kurios nušviečia tolesnį kelią produkto strategams.

Analitikai turi puikius matematinius ir statistikos bei tam tikrus techninius įgūdžius (darbas su specifiniais įrankiais,
SQL užklausų rašymas ir kt.)

Panašu, jog pomėgis matematikai, skaičiams ir duomenims čia yra privalomas dalykas. Kaip tapti analitiku? Su tuo iš arti nesu susidūrusi, bet
atrodo, kad reikalingas išsilavinimas matematikos, statistikos ar informatikos srityse.

### Agile coach arba Scrum master

Jei jau domiesi IT sritimi, tikriausiai esi girdėjusi apie Agile metodologiją. Tai yra tam tikras programinės įrangos kūrimo procesas, kuris
užtikrina nuolatinį ryšio palaikymą su klientu arba suinteresuota šalimi (pvz, kiti įmonės departamentai).

Šiais laikais visos save gerbiančios įmonės dirba pagal Agile filosofiją, kadangi iki šiol tai yra vienas efektyviausių būdų kurti programinę
įrangą. Apie šią metodologiją daug nesiplėsiu - kur kas tikslesnės informacijos gali rasti internete. Iš esmės, *Agile coach* arba *Scrum master*
yra atsakingas už proceso laikymąsi ir sklandaus komandos darbo užtikrinimą.

Kai kuriose įmonėse *Scrum masteriai* yra vieni iš programuotojų arba testuotojų su papildomomis šios rolės funkcijomis (ir tikriausiai atlyginimu).
Tačiau kitur vyrauja praktika, pagal kurią šią poziciją užima visiškai atskiras asmuo.

Kaip tapti tuo *masteriu*? Vėlgi, čia iš išorės patekti nėra paprasta, nes darbo prigimtis reikalauja išsamių programinės įrangos kūrimo
proceso žinių. O šių įgauti be patirties nėra lengva. Paprastai šias pozicijas užima asmenys, jau dirbantys IT srityje, kuriems įdomesnis yra ne
techninis darbas, o įvairių procesų valdymas. Taip pat galima išsilaikyti atitinkamus sertifikatus, kurie suteiks specifinių *Agile* metodologijos
žinių.

Kaip matote, IT nėra vien tik programavimas. Čia paminėjau tik labiausiai žinomas roles ir sritis, tačiau jų yra kur kas daugiau (DevOps,
 projekto ar produkto vadybininkai, sistemų inžinieriai ir kt.).

Tad jei manai, jog programavimas galbūt ne visai tau, pasidomėk kitomis ne mažiau įdomiomis sritimis.

![Finding a bug](/assets/finding-bug.jpg)
















