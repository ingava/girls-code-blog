---
layout: post
comments: true
title: Kaip gauti testuotojos darbą neturint patirties
excerpt_separator: <!--more-->
---

Neseniai buvau užsiminusi, jog mano sesuo Justė taip pat susidomėjo IT ir pradėjo mokytis programuoti. Tuometiniame darbe ji jau viską seniai
buvo išmokusi - dirbdama galėjo žiūrėti serialus. Tačiau karjeros pokyčių Justė norėjo greičiau, todėl pasuko į testavimo sritį.
Pasirodo, be patirties testuotojos darbą gauti galima gana nesunkiai. Tad dalijuosi patarimais, kaip mes to pasiekėme.

 <!--more-->

Pirmiausia, noriu pasakyti, kad šiuo straipsniu jokiu būdu nenoriu nuvertinti testuotojų darbo. Tiesiog dažniausiai yra taip, jog pradėti testuoti, ypač
rankiniu būdu, galima su minimaliu žinių lygiu.

O tokį lygį mano sesuo įgijo peržiūrėjusi keletą <a href="https://www.udemy.com/" target="_blank" rel="noopener">Udemy</a>
 kursų apie testavimą. Tai leido jai, visiškai naujokei šioje srityje, į CV įsirašyti sertifikatą bei pokalbiuose pasirodyti geriau nei
 kiti kandidatai.

Kitas, ir tikriausiai svarbiausias, žingsnis - nudailinti CV ir motyvacinius. Aš, šiame reikale turėdama išties nemažai patirties,
patariau Justei CV pradžioje pasirašyti tokią įžangą (*summary*), kurioje keliais sakiniais buvo aprašytas jos siekis pakeisti karjerą bei jau padaryti
žingsniai link to (praeiti Udemy kursai ir bendras domėjimasis technologijomis).

Manau, jog toks *summary* yra itin svarbus asmeniui, siekiančiam pakeisti karjerą, bet trokštamoje srityje neturint patirties. Personale dirbantys
žmonės gauna krūvas kandidatų aplikacijų ir tikrai neturi laiko įdėmiai skaityti visų CV ir juose ieškoti kažkokių indikacijų, kad
aplikuojantysis turi pagrįstą interesą IT srityje. Visa tai turi būti pateikiama labai aiškiai, trumpai ir matomoje vietoje.

Kita mūsų pritaikyta strategija, kuri, mano galva, visada gerai suveikia, yra vietoje prisegto motyvacinio į patį el. laišką įrašyti,
kodėl tave domina darbas ir kodėl esi tinkama kandidatė. Šioje vietoje nereikia išradinėti dviračio. Standartai yra sukurti todėl, kad jie veikia.

Tad mano patikrintas standartas yra šis: pasiimti darbo skelbimą ir el. laiške "atliepti" kiekvieną jo punktą (tuos, kuriuos atitinki).
Šis laiškas atrodo šitaip:
- Atidaranti pastraipa
- 3 - 4 punktai, apibūdinantys tavo tikimą skelbiamai pozicijai
- Uždaranti pastraipa.

Įvadinėje pastraipoje rašome, į kokią poziciją aplikuojame ir kodėl - 2, max 3 sakiniai. Nepamirškite, kad šiais laikais niekas neturi laiko
skaityti "paklodžių". Toliau punktais surašome, kaip mes atitinkame skelbimą. Jei skelbime minima, jog reikia gerų komunikacinių ar darbo
komandoje įgūdžių, tai ir rašome, kad tokius turime, nes dirbdami ten ir ten juos įgavome. Jeigu prašoma supratimo apie testavimą, technikas
ir technologijas, tai ir nurodome, kad tai turime, nes baigėme tokį ir anokį online kursą. Vėl gi, čia nereikia išsiplėsti, daugiausia 4 punktai.

Na, o jau uždarančioje dalyje malonybės - mano CV prisegta, su manimi galite susisiekti šiais būdais, maloniai lauksiu jūsų skambučio.

Ne raketų mokslas, bet labai veiksminga. O mes tuo pačios įsitikinome todėl, kad Justė gavo net tris kvietimus į atrankas - visiškai neturėdama
patirties testavime!

Žinoma, gauti kvietimą yra viena, o praeiti atranką yra dar kas kita. Kadangi IT srityje trinuosi jau kuris laikas, turėjau keletą patarimų Justei,
ko klausti ir ką sakyti pokalbio metu.

Pirmiausia, jokiu būdu neduokite suprasti, kad testavime jūs tik laikinai, kad čia tarsi laiptelis į programavimą. Visi žinom, kad programavimas
yra *the sexy thing*, tačiau joks rimtas testuotojas nenorės išgirsti, kad tai yra tik laikinas dalykas tau. Net jei tai ir yra tiesa, jei
tu ir planuoji po kurio laiko išmokti programuoti, o testavimas tau šiuo metu yra tiesesnis kelias į IT, to niekada nesakyk.

Niekas nenorės tavęs samdyti, jei galvos, kad tu čia tik laikinai ir kad tavo tikrasis interesas ir energija yra nukreipti kažkur kitur.
Be to, labai dažnai girdėjau iš testuotojų, kaip ir jie į šią sritį ėjo norėdami galiausiai patapti programuotojais, tačiau testavimas
jiems labai patiko ir tiko.

Pokalbio metu drąsiai klausk apie mokymosi galimybes - ar bus iš ko mokytis, ar yra tam skiriamas biudžetas ir pan. Tai ne tik tam, kad pamalonintum
būsimą darbdavį, bet ir tau pačiai. Pradedant bet kurioje srityje yra labai svarbu turėti iš ko mokytis.

Taip pat klausk apie naudojamas technologijas, technikas, automatinų testų rašymą, ar taikoma agile metodologija ir pan. Tai leis tau pačiai parodyti, kad jau esi pasidomėjusi
testavimu. Teko girdėti, kad į pradedančiųjų testuotojų pozicijas dažnai aplikuoja asmenys, visiškai net nepasidomėję šia sritimi, tad jei tu parodysi
kažkokias žinias, tikrai įgausi pranašumo.

Na, ir pabaigai *common sense* dalykai - pasiklausinėk apie pačią įmonę, jos kultūrą, komandos dydį, privalumus ir pan. Kiekvienam darbdaviui
patinka kalbėti apie savo įmonę, o tu sudarysi malonaus ir besidominčio asmens įspūdį, su kuriuo lengva palaikyti pokalbį.

Manau, kad mano sesers situacija yra puikus pavyzdys, jog į IT sritį galima pereiti greitai ir be patirties. Kaip jau buvau [rašiusi anksčiau]({% post_url 2017-07-02-IT-ne-vien-tik-programavimas %}),
IT nėra vien tik programavimas, tai ir kita gausybė sričių - testavimas, dizaino kūrimas, produkto vystymas ir kt. Tad jei kodo rašymas nepasirodė
tavo sritis, gal programuotojų darbo vaisiaus testavimas patiks labiau?

![struggle](/assets/struggle.jpeg)

Turi klausimų ar pastebėjimų? Rašyk komentaruose!




