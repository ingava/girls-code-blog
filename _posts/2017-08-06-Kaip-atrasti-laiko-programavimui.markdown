---
layout: post
comments: true
title: Noriu išmokti programuoti, bet neturiu tam laiko. Kaip jo atrasti?
excerpt_separator: <!--more-->
---

Tu jau pabandei truputį programuoti ir nusprendei, jog tikrai to nori. Tačiau dirbant kitą darbą, laiko rasti mokymuisi dažnai būna labai sudėtinga.
Be to, po darbo neretai jaučiamės per daug pavargę, kad galėtume imtis sudėtingų užduočių - o juk programavimas itin daug protinių pastangų reikalaujantis
dalykas. Aš programuoti išmokau dirbdama kitą darbą, tad norėčiau pasidalinti savo patirtimi, kaip rasti laiko ir jėgų mokymuisi.

 <!--more-->

Mokantis programuoti vienas svarbiausių dalykų yra praktikuotis kasdien. Susidursi su dideliu kiekiu naujos informacijos, todėl jei jos nepanaudosi
 iškart ir keletą kartų, tu visa tai pamirši, ir prie to paties dalyko prisėdus po savaitės, jo teks mokytis praktiškai iš naujo.

 Todėl itin svarbu prie savo mokymosi programos padirbėti kasdien, nors ir po truputį. Mano nuomone, kasdien mokymuisi reiktų skirti bent jau
 valandą. Manau, jog valandą darbo dienomis atrasti visiškai įmanoma.

 Pirmiausia, jei esi "vyturys", gali pamėginti ryte atsikelti kiek anksčiau ir prisėsti pasimokyti šviežia galva. Iš savo patirties galiu pasakyti,
 jog tai yra bene efektyviausias būdas mokytis, nes ryte esame visiškai pailsėję ir galime geriau koncentruotis. Kita vertus, ne visi turime
 pakankamai valios nenuspausti mygtuko "snausti" ir atsikelti 5 ar 6 val ryto.

 Jeigu tik atsikėlus labai sunku pramerkti akis ir sėsti prie kompiuterio, galima tiesiog anksčiau nuvykti į darbą ir pasimokyti ten. Kol susirinks
 vėluojantys kolegos, išloši papildomas 15 min.

 Į darbą keliaujant pėsčiomis arba važiuojant viešuoju transportu, šį laiką taip pat galima išnaudoti pasiklausyti su programavimu susijusių
  podcastų. Iš jų programuoti neišmoksi, tačiau sužinosi apie įvairias naujoves, terminus, kitų žmonių patirtį. Programavimo podcastų mega sąrašą
  rasi mano [ankstesniame straipsnyje]({% post_url 2016-11-01-Podcastu-mega-sarasas %}){:target="_blank"}.

Taip pat reiktų pagalvoti, ar darbe gali nugvelbti nors kiek laiko mokymuisi. Jei dirbi ofise, o tavo monitoriaus niekas nemato, galbūt gali
savo įprastines užduotis atlikti sparčiau ir likusį laiką išnaudoti programavimui? Dažnai į darbinį kompiuterį neleidžiama instaliuoti programų,
tačiau yra įvairių IDE internete, kurie veikia kaip paprasti editoriai.

Šitie editoriai internete man gerokai pasitarnavo, kadangi aš į savo darbinį kompiuterį negalėjau nieko instaliuoti.

Net jei ir neturi galimybės darbo metu pasimokyti, galbūt gali pasižiūrėti vieną kitą youtube įrašą ar paskaityti kokį straipsnį pietų pertraukos metu.
Kartais mes nepastebime, kiek laiko iššvaistome skaitydami delfi naujienas ar naršydami facebook. O juk tą laiką galima praleisti kur kas produktyviau, net
jei tai tėra 15 minučių.

Po darbo dažnai būname pavargę, galbūt mūsų dėmesio reikalauja ir kiti dalykai. Man labiausiai padėjo - ir dabar padeda - tokia maždaug rutina.
Grįžtu namo (galbūt pakeliui dar užsuku paslampinėti arba apsipirkti į kokią parduotuvę), pasigaminu valgyti, pažiūriu panoramą ir tuomet
prisėdu dar valandėlei padirbėti. Per tą pertrauką mano smegenys pailsi, todėl vėl galiu jas įdarbinti. Žinoma, prieš miegą mokymasis nėra toks
efektyvus kaip po miego, tačiau per šį laiką taip pat galima nuveikti kažką naudingo.

Jei nusprendei lankyti programavimo kursus po darbo valandų, tavęs laukia išties įtemptas laikas. Užduočių atlikimui ir savarankiškam mokymuisi
greičiausiai turėsi tik savaitgalius. Tokiu atveju galbūt gali pasiimti po vieną laisvadienį kas dvi savaites ar panašiai. Per tas dienas galėsi
pasivyti su visais dalykais, kurių nesupratai kursų metu, ar į kuriuos nori daugiau pasigilinti.

Visgi, jei jau rimtai pasiryžai išmokti programuoti ir pakeisti karjerą, tam teks paaukoti savo savaitgalius. Tai yra pats geriausias laikas, kuomet
gali dirbti nepertraukiamai keletą valandų.

Per savo intensyviausią mokymosi pusmetį pažiūrėjau tik vieną filmą. Tai nereiškia, kad kiekvieną minutę praleidau besimokydama. Ne, tačiau
laisvalaikiu veikiant kažką kitą mane graužė sąžinė, jog savo brangų laiką išnaudoju netinkamai. Juolab, jog turėjau užsibrėžusį terminą, kada
mesiu darbą ir ieškosiu programuotojos pozicijos.

Neturėkite iliuzijų, jog programuoti, ypač dirbant, yra lengva išmokti. Tave ne kartą apims neviltis, mintys, jog tai ne tau, ar kad programavimas
yra per sunkus. Tačiau visa tai galima nugalėti kasdien skiriant laiko ir mokymąsi padarant tiesiog įpročiu.

Man pavyko įveikti šiuos sunkumus ne todėl, jog turėčiau kažkokių išskirtinių gebėjimų (tokių neturiu). Aš tiesiog susikoncentravau į savo galutinį tikslą, ir
jam skyriau visą laisvą laiką. Tą padaryti gali kiekvienas pakankamai motyvuotas žmogus.

![Foo-bar-joke](/assets/joke-foo-bar.jpg)

Kaip tau sekasi laiko rasti programavimui? Su kokiais sunkumais susiduri? Pasidalink komentaruose!
