---
layout: post
comments: true
title:  Lietuviškų programavimo terminų atradimai
excerpt_separator: <!--more-->
---
Praėjusį mėnesį (rugsėjo 12 d.) minėjome Programuotojų dieną. Ta proga vertimų biuras "Ars libri" surinko nedidelį dažnai programavimo srityje 
vartojamų terminų žodynėlį. Kadangi pati rašydama dažnai susiduriu su lietuviškų terminų trūkumu, ėmiau tyrinėti VLKK klodus šioje srityje.
<!--more-->
Humanitarams, natūraliai linkusiems prie gimtosios kalbos puoselėjimo, kartais ausys linksta klausantis programuotojų
šnektos. Pamenu, vieną kartą mamai turėjau vertėjauti, kai draugas prakalbo apie programinės įrangos kūrimą. 

Kad taip nenutiktų ir man, stengiuosi naudoti kuo mažiau angliškų žodžių, nors kartais tai sunkiai įmanoma, nes manęs niekas nesuprastų. Taigi,
kad mane geriau suprastumėte, susipažinkime su dažnai vartojamais ar įdomesniais vertimo variantais.

Iš "Ars libri" pateiktų terminų naudingi pasirodė *router* - **maršrutizatorius**, **kelvedė**. Pastarasis tikrai įdomus ir gana linksmas vertinys,
tik ar mane būsimi kolegos supras? :) *Favourites* - **parankiniai adresai**, *contacts* - **asmeninė adresinė**, *clipboard* - **iškarpinė**, *label* - **žymena**. 
Daugiau "Ars libri" vertinių galite rasti <a href="http://www.verslilietuva.lt/lt/naujienos/naujienos/populiariausiu-anglisku-kompiuteriniu-programu-ir-technikos-terminu-atitikmenys-lietuviu-kalba/524?utm_campaign=Versli%2BLietuva%2BNaujienlai%25C5%25A1kis%2B2016-10-12_57fe0d38597ed75ec6d3e5be&utm_medium=email&utm_source=newsletter" target="_blank">čia</a>.

Tikriausiai jau daugelis esate girdėję VLKK (Valstybinės lietuvių kalbos komisijos) pasiūlytą ir gana prigijusį **programišių** - tai yra, *hacker*. Galimas ir **programavimo aistruolis** variantas. 

Nesu tikra, ar man kada nors prigis *bug* vertimas - **riktas**. Tikriausiai, nuo žodžio "apsirikti". Gana logiška, tik labai jau neįprasta. VLKK nuomone,
*cache* turėtų būti verčiamas kaip **priešatmintė** arba **podėlis**. 

Kažkodėl buvau įsitikinusi, kad žodis *file* lietuviškai būtų **byla**. Na, bent jau programavimo terminologijoje, turėtume sakyti ne *failas*,
o **rinkmena**. O mūsų pamėgtas *hostingas* iš tikrųjų vadinasi **priegloba**. 

VLKK svetimžodžių keitimas lietuviškais atitikmenimis išties pasižymi kūrybiškumu. Bet galbūt kažką visgi galime pritaikyti.
Žemiau parinkau keletą naudingesnių terminų, imkit ir naudokit.

| Angliškai           | Lietuviškai                     |
|---------------------|---------------------------------|
| buffer              | kaupas                          |
| disk drive          | disko skaitlys                  |
| file name extension | rinkmenos vardo plėtinys        |
| inbox               | gaviniai, gavinių aplankas      |
| installation        | įrengimas                       |
| player              | leistuvė (beveik paleistuvė :)) |
| pointer             | žymiklis                        |
| rounting            | kelvada                         |
| toolbar             | parankinė                       |

O pabaigai - "padlyzų" paveiksliukas su nuostabiu žodžių žaismu:
![kaciokas](/assets/kaciokas.jpg) 

Gal ir jūs radote kažko įdomaus? Pasidalinkite komentaruose!