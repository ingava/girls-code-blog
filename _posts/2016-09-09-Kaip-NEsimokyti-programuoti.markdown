---
layout: post
comments: true
title:  Kaip NEsimokyti programuoti
excerpt_separator: <!--more-->
---
Jei jau nusprendei mokytis programavimo, svarbu žinoti ne tik ką ir kaip reikia mokytis. Galbūt svarbiau yra netgi kaip nereikia mokytis.
Pradedančiajam gali atrodyti, jog internetas yra pilnas nuostabių dalykų, tačiau itin svarbu gerai atsirinkti resursus bei laikytis keleto svarbių principų.
<!--more-->

Netinkamas mokymosi metodas gali ne tik kur kas prailginti šią ir taip jau nelabai trumpą kelionę, bet ir apskritai "atmušti" nuo programavimo.

Jei pasirinksi netinkamą knygą arba kursus, kurie neatsižvelgia į pradedančiųjų galimybes ir poreikius, gali susidaryti įspūdį, jog programavimas tikrai ne tau. 
Tokiose situacijose žmonės ima galvoti, jog jie nėra pakankamai protingi, todėl nuleidžia rankas.

Tikriausiai svarbiausias principas yra apsistoti ties viena kalba. Jau anksčiau esu [tumpai rašiusi]({% post_url 2016-09-05-Nuo-ko-pradeti %}), kaip pasirinkti kalbą, tačiau svarbiausia yra
neužtrukti toje pasirinkimo stadijoje ir nemėginti visų iš eilės kalbų tam, jog rastum tau labiausiai tinkamą, nes tokios paprasčiausiai nėra.

Visos programavimo kalbos yra tinkamos ir su visomis kalbomis galima padaryti tuos pačius dalykus. Žinoma, yra tam tikros kategorijos (front-end, 
back-end, programavimas mobiliesiems telefonams ir pan.), tad kai apsisprendei, kurioje srityje norėtum dirbti, nesivaikyk "madų". 

Taip pat daug kas šiek tiek pramoksta pasirinktos programavimo kalbos pagrindų ir šoka mokytis kokio nors jos karkaso ("framework"). Ir nors aš 
neturiu daug patirties programavime, tačiau mano giliu įsitikinimu (kuris grindžiamas patyrusių programuotojų patarimais), pirmiausia reiktų
labai gerai įvaldyti pačią kalbą, o tik po to imtis sudėtingų įrankių. Kitaip nežinosi, kas vyksta, kai susidursi su keistomis klaidomis ("bugais"). 

Dar vienas dažnai tvyrantis mitas yra tai, jog programuotojai yra tiesiog super protingi ir talentingi žmonės. Galiu tave iškart užtikrinti, kad
taip nėra. Jie paprasti mirtingieji. 

Šiandien man ypač patiko girdėta frazė: "A lot of programmers are not that smart". Tas žmogus turėjo omenyje tai, 
kad programavimas reikalauja vidutinio intelekto ir ypač daug užsispyrimo bei kantrybės. Nes net ir patyrusių programuotojų kodas, parašytas iš pirmo karto,
turi klaidų.

Dar šiek tiek apie programavimo kursus. Amerikoje ypač populiarūs pasidarė kursai (bootcamps), kurių kaina svyruoja nuo 10,000 iki 20,000 USD ir 
daugiau. Ši mada po truputį ateina ir į Lietuvą. Kai paskutinį kartą domėjausi kursais Lietuvoje, jau buvo pasirodę keletas. Vienas iš jų, dar visai naujas,
kainuoja 2000 EUR ir trunka 5 mėn. Yra ir trumpesnių ir pigesnių.
 
Mano problema su jais yra ta, kad aš nenoriu mokytis "full-stack" (t. y. front-end
ir back-end). Ne dėl to, kad aš tingiu. Tiesiog nemanau, kad per 5 mėnesius įmanoma šiuos dalykus išmokti. Aš tiek laiko mokausi vien tik front-endo,
ir dar man labai daug mokytis iki tokio lygio, jog galėčiau dirbti šios srities programuotoja.

Tačiau aš nesakau, jog kursai yra blogis. Tai gali būti tinkamas variantas toms, kurioms patinka mokytis grupėje. Kursai taip pat sumažina galimybę
padaryti kažkokias dideles spragas, kurios gali iškilti besimokant savarankiškai. Bet tai tuo pačiu reiškia, jog nemokėsi susidaryti savo mokymosi
programos, o jos tikrai reikės baigus kursus (nes programavimo mokysiesi visą gyvenimą).

Tikiuosi, jog šie mano pamąstymai padrąsins tave mokytis ir susikoncentruoti ties vienu dalyku. Atmink, "a lot of programmers are not that smart" :)

![Stereotipai](/assets/stereotypes_4.png) 

Turi klausimų ar idėjų? Rašyk komentaruose!
 

