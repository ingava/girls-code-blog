---
layout: post
comments: true
title: Podcastai - puikus būdas efektyviai išnaudoti ne visai laisvą laiką
excerpt_separator: <!--more-->
---
Nenoriu nuskambėti kaip kokia manjakė, kuri kiekvieną minutę nori išnaudoti efektyviai ir produktyviai, tačiau tikriausiai kasdien turime
nemažai ne visiškai laisvo laiko, kurio metu kažin ko nenuveiksi, bet gali pasiklausyti ko nors naudingo ir įdomaus, netgi atpalaiduojančio.
Kalbu apie laiką, kai einame ar važiuojame į ir iš darbo, plauname namie indus ar bėgiojame parke. 
<!--more-->
Na, o kadangi jau mokomės programavimo, tai ir klausytis visai tiktų kažko, kas susiję su ta sritimi. Esu atradusi labai nuostabų podcastą (nežinau, kaip lietuviškai -
gal įrašų seriją?), kuris yra orientuotas į pradedančiuosius, tačiau būtų įdomus ir labiau pažengusiems. 

Dabar jau nebeprisimenu kaip, tačiau kažkaip atradau <a href="http://www.codenewbie.org/" target="_blank">"CodeNewbie"</a> įrašus, kurie transliuojami kas savaitę. Jų klausausi per "Podcast Addict"
programėlę telefone. Įrašų galima klausytis internetu arba juos parsisiųsti į telefoną ir klausytis neprisijungus prie interneto (tą aš dažniausiai 
ir darau).

Be to, "CodeNewbie" turi ir internetinį portalą, kuriame galima registruotis, nors to dar nesu išbandžiusi. Taip pat kiekvieną savaitę vyksta
diskusijos Twitteryje, bet jose mums, lietuviams, nelabai palanku dalyvauti dėl didžiulio laiko skirtumo tarp Lietuvos ir Niujorko. 

Kodėl man patinka būtent šis podcastas: 

1. Veda moteris! Žinoma, tai savaime nėra pakankama priežastis kažko klausytis ar nesiklausyti. Bet malonu žinoti, kad programavimo sritis nėra
uzurpuota išskirtinai vyrų, ir kad yra puikių moterų programuotojų, iš kurių galima pasisemti įkvėpimo. Taip pat ir su kviečiamais svečiais - 
kiek pastebėjau (nors ir tiksliai neskaičiavau) moterų ir vyrų dalyvių santykis yra apyligis. Kuri nesate susidūrusi su lyčių balanso 
klausimu programavime, galite susidaryti klaidingą įspūdį :)  Be to, mums tai gal ir mažiau aktualus klausimas, bet įrašų prodiuserė stengiasi
į laidas kviesti ir įvairių rasių ir etninių grupių atstovus. 

2. Kad ir kaip malonu matyti moteris ir mažumų atstovus laidose, šis klausimas pats savaime nėra dramatizuojamas ar daromas ypatingai aktualiu.
Apskritai, lyčių klausimas tech srityje nėra keliamas kažkaip atskirai. Čia nerasite tokių klausimų - kaip jaučiatės dirbdama vienintele 
moterimi programuotoja 20 vyrų komandoje? Tačiau šis faktas nėra ir visiškai ignoruojamas. Laidos prodiuserė kalbina veikėjas, kurios 
užsiima moterų ar mažumų atstovų įtraukimo klausimais ir pan.

3. Įrašai nėra techniniai, todėl tinka absoliučiai visų sričių programuotojoms. Nesvarbu, kuo tu domiesi, pokalbiai bus aktualus visų sričių
atstovams. Laidose kalbama daugiausia apie pašnekovų kelionę į programavimą, aptariami jų pasiekimai, dalijamasi universaliais patarimais. Smagu
žinoti, kad programavimas buvo sunkus visiems. Tokie pokalbiai tikrai įkvepia, ypač smukusios motyvacijos metu.

4. Laidos yra puikios techninės kokybės, o vedėja - nuostabi ir supratinga kalbintoja. Jos klausimai visada aktualūs ir gerai apgalvoti.
Kviečiamų svečių lygis - nuo tokių pat pradedančiųjų, kaip ir tu, iki senų vilkų. 

Žodžiu, eikit ir klausykit. Tikrai verta. Be to, ten jau yra daugiau nei 100 laidų, tad užteks keliems mėnesiams. 

Dar esu mėginusi ir kitų podcastų, bet jie manęs labai nesudomino (matyt, "CodeNewbie" per aukštai užkėlė kartelę). "Learn to Code With Me" 
taip pat yra vertas dėmesio, tik man prodiuserė (ir vėl moteris! :)) pasirodė nelabai natūrali. Bet jos laidos konkretesnės, pavyzdžiui,
kaip pasiruošti pokalbiui dėl programuotojos darbo ir pan. Taip pat bandžiau klausytis "Front End Happy Hour", kuris pagal mano profilį turėtų
būti aktualus, tačiau įrašų kokybė pasirodė tokia prasta, jog visą laiką turėjau laikyti labai įtemptas ausis, kad ką nors suprasčiau.

Tai tokia būtų mano patirtis su podcastais. Gal ir jūs kažką įdomaus esate atradę? Pasidalinkite komentaruose!


