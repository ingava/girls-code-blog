---
layout: post
comments: true
title: Nemokami programavimo kursai Lietuvoje
excerpt_separator: <!--more-->
---

Vis nugirsdavau, kad yra tam tikrų darbo biržos programų, pagal kurias gali nemokamai mokytis programavimo. Taip pat yra ir profesinių mokyklų,
kurios, bendradarbiaudamos su verslu, dėsto įvairius IT kursus. Šiame straipsnyje susisteminau žinias, kurias pavyko surinkti apie tokias galimybes.

<!--more-->

### Darbo biržos finansuojama mokymosi programa

Pasirodo, darbo biržos pagalba galima persikvalifikuoti ne tik į virėjas ar siuvėjas, bet ir į programuotojas (ačiū Europos pinigams)!
Gali rinktis iš kelių IT sričių keliose programavimo mokyklose. Kiek teko rasti, tai šiuo metu per darbo biržą finansuojamus kursus siūlo
<a href="http://www.vilniuscoding.lt/mokymai/mokymai-su-ldb-stipendija/?gclid=Cj0KCQiAyNjRBRCpARIsAPDBnn01_BJS_VxuJh94MMNL7PEUwNjQrttPjfQ-RzVe4hdSna9_MKO5vJgaAul4EALw_wcB" target="_blank">
Vilnius Coding School</a>, <a href="https://www.codeacademy.lt/musu-siulomi-kursai/?gclid=Cj0KCQiAyNjRBRCpARIsAPDBnn3B5ggjBY_UZKtrSJx9WXLAMODbi6P9UFhtv6px_caRlS9uCuIoIuwaAn70EALw_wcB#kursas=ldb" target="_blank">Code Academy</a>,
ir <a href="http://baltictalents.lt/#courses" target="_blank">Baltic Talents</a>.
Ypač šaunu yra tai, jog Code Academy ir Baltic Talents siūlo kursus ne tik Vilniuje, bet ir Kaune bei Klaipėdoje. Čia galima mokytis įvairių programavimo kalbų arba
UX dizaino. Kursų trukmė - nuo 1 iki 2 mėnesių (yra ir ilgesnių, tačiau jie brangesni, todėl skirtumą tektų susimokėti pačiai).

Kalbant apie siūlomus programavimo kursus, patarčiau imti tuos, kurie koncentruojasi ties viena programavimo kalba, jei nori po kursų dar truputį
pasimokiusi pradėti darbo paieškas. O jei norėtum susipažinti tiek su backendu, tiek su frontendu, tuomet tinkami būtų Vilnius Coding School siūlomi
web kūrimo kursai.

Ši darbo biržos programa yra orientuota į jaunimo bei vyresnio amžiaus asmenų įdarbinimą, todėl ja gali pasinaudoti asmenys iki 29 arba nuo 50 metų amžiaus
(yra ir kitų galimybių, pavyzdžiui, jei neturi jokios kvalifikacijos, esi ilgalaikis bedarbis, karys arba pareigūnas). Kitos programos sąlygos:
- Turi nedirbti ir būti užsiregistravusi darbo biržoje;
- Finansuojama kursų suma siekia 1140€ (jei nori pasirinkti brangesnius kursus, skirtumą turėsi pasidengti).

Ši programa netiks tiems, kas negali mesti darbo keliems mėnesiams. Tokiu atveju lieka vakariniai kursai, už kuriuos reiks patiems susimokėti arba
savarankiškas mokymasis (taip programuoti išmokau aš - tikrai įmanoma).

### Atgal į profkę
Taip, profesinės mokyklos vis dar laikomos pačiu prasčiausiu išsilavinimo variantu. Tačiau visi masiškai stodami į universitetus nepastebėjome,
jog profesinės mokyklos labai stipriai pasikeitė ir gali pasiūlyti aukštos kokybės darbo rinkoje trokštamas kvalifikacijas, tokias kaip
programavimas.

Tiesą sakant, lyginant universiteto arba kolegijos studijas IT srityje su profesinės mokyklos programomis, manau, jog norint persikvalifikuoti,
profesinė mokykla yra pats geriausias variantas.

Skamba keistai, bet pasakysiu štai ką: profkėje mokysiesi tik tai, ko tau reikės dirbant, tuo tarpu universitete keturis metus mokysiesi
įvairiausių dalykų, tokių kaip aukštoji matematika, įvadas į filosofiją ar kalbos kultūra. Iš universitete dėstomų kursų darbe realiai panaudosi
labai mažą procentą.

Tai nėra agitacija prieš universitetinį išsilavinimą. Tikrai ne. Universitetas yra labai gražus gyvenimo etapas, kurį rekomenduoju praeiti kiekvienam.
Tačiau jei kalbame apie persikvalifikavimą ir būtiniausių įgūdžių įgijimą, tą puikiausiai galima padaryti good old profkėje.

Reikia nepamiršti ir to, jog profesinėje mokykloje išsilavinimas yra nemokamas.

Manau, jog yra ne viena profesinė mokykla, siūlanti kursus IT srityje. Aš pasidomėjau viena iš jų - Vilniaus technologijų ir verslo profesinio
mokymo centru. Ši profesinė mokykla siūlo Java ir Žiniatinklio programavimo kursus.

Su manimi labai maloniai sutiko pasidalinti informacija Indrė, šiuo metu besimokanti Žiniatinklio programavimo būtent šioje profesinėje mokykloje.

Mokslai trunka nuo rugsėjo iki birželio mėnesio, pavasario pabaigoje atliekama praktika įmonėje. Žiniatinklio programavimas apima tiek backendą,
tiek ir frontendą. Pamokos vyksta kasdien maždaug po 5 valandas.

Man buvo sunku patikėti, koks modernus šis kursas: iš frontendo pusės standartiškai dėstomi HTML, CSS ir JavaScript. Backende mokysiesi Java ir php
(nesu tikra, ar reikalinga mokyti dvi backendo kalbas, bet turėsite nemažai laiko viskam). Taip pat grafinio dizaino pagrindai, šiek tiek liečiamas
žaidimų kūrimas su Unity ir C# (ir mes čia kalbam apie profkę!). Darbas su duomenų bazėmis, kibernetinė sauga, kompiuterių architektūra, Linux, Xubuntu.

Java programavimo kursas šioje mokykloje yra sudarytas kartu su Infobalt ir Tech City. Išsamesnio atsiliepimo apie šią programą neturiu,
bet manau, jog ji lygiai tokia pat moderni. Beje, baigus šią kryptį galima programuoti tiek backendą, tiek Android mobiliąsias programėles.

Panašu, jog besimokant profesinėje mokykloje dirbti būtų labai sunku, kadangi pamokos vyksta dienos metu, yra daug atsiskaitymų ir pan. Ne visi
turime tokią galimybę mesti darbą beveik metams laiko, tačiau jei tokia egzistuoja, labai rekomenduoju imti šią kryptį. Jei viską nuoširdžiai
mokėtės, tuomet darbas po tokių kursų ir dar praktikos įmonėje yra garantuotas. Per tokį laiką galima įgauti labai solidų žinių bagažą.

Aš labai tikiuosi, jog suteikiau naudingos informacijos apie tai, kokias turime galimybes Lietuvoje nemokamai išmokti programavimo.
Manau, jų tikrai pakanka - lieka imtis veiksmo :)

![happiness](/assets/happiness_is.jpg)

Gal ir tu lankei nemokamus kursus vienoje iš šių mokyklų ir turi atsiliepimų? Pasidalink jais komentaruose!



